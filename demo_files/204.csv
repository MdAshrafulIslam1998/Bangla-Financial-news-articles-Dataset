Serial,Title,Date,Author,News
204,ব্যাংকগুলোই নির্ধারণ করবে ডলারের দাম,2022-06-03,ইত্তেফাক রিপোর্ট,কেন্দ্রীয় ব্যাংক নয় বাণিজ্যিক ব্যাংকগুলোই ডলারের দাম নির্ধারণ করতে পারবে। প্রবাসী আয় আনতে ডলারের দামের সীমা তুলে নিল বাংলাদেশ ব্যাংক। বৃহস্পতিবার কেন্দ্রীয় ব্যাংকের পক্ষ থেকে ব্যাংকগুলোকে জানানো হয় বাজারের সঙ্গে সংগতি রেখে ব্যাংকগুলো নিজেরাই ডলারের দাম নির্ধারণ করতে পারবে। তবে হঠাৎ যেন ডলারের দাম বেশি বাড়িয়ে না ফেলা হয় সেদিকে নজর রাখতে বলা হয়েছে। পাশাপাশি বিদেশি এক্সচেঞ্জ হাউজগুলো যাতে দাম বেশি বাড়াতে না পারে সেদিকেও খেয়াল রাখতে বলেছে। বাংলাদেশ ব্যাংকের মুখপাত্র সিরাজুল ইসলাম বিষয়টি নিশ্চিত করে সংবাদমাধ্যমে বলেছেন ব্যাংকের মাধ্যমে তথা বৈধপথে প্রবাসী আয় কমে যাচ্ছে। এজন্য প্রবাসী আয় আনার ক্ষেত্রে ডলারের কোনো নির্দিষ্ট দাম থাকছে না। ব্যাংকগুলো বাজারের সঙ্গে সংগতি রেখে ও চাহিদা বিবেচনায় ডলারের দাম ঠিক করবে। বৃস্পতিবার থেকে এ সিদ্ধান্ত কার্যকর হয়েছে। প্রবাসী আয়ে ডলারের দাম বাজারমূল্যে নির্ধারণ হওয়ায় আমদানিতেও একইভাবে ডলারের দাম নির্ধারণ করা হবে। পাশাপাশি রপ্তানি আয় নগদায়ন হবে বাজারমূল্যে। ব্যাংকগুলো যে দামে ডলার কিনবে বিক্রি করবে তার চেয়ে কিছু বেশি দামে। এর আগে ডলারের দাম বাড়তে থাকায় গত রবিবার দাম বেঁধে দিয়েছিল বাংলাদেশ ব্যাংক। প্রবাসী আয় আনার ক্ষেত্রে ব্যাংকগুলোর জন্য ডলারের দাম ধরা হয়েছিল ৮৯ টাকা ২০ পয়সা। আর দাম নির্ধারণের পরই কমে যায় প্রবাসী আয়। রপ্তানিকারকরাও বেঁধে দেওয়া দামে রপ্তানি বিল নগদায়ন করছেন না। এতে আমদানি বিল মেটাতে গিয়ে গতকাল সংকটে পড়েছিল বেসরকারি খাতের কয়েকটি ব্যাংক। এ পরিস্হিতিতে গত বুধবার সন্ধ্যা ৭টায় বাংলাদেশ ব্যাংকের গভর্নর ফজলে কবিরসহ সংশ্লিষ্ট ব্যক্তিদের সঙ্গে সার্বিক পরিস্হিতি নিয়ে আলোচনা করেন অ্যাসোসিয়েশন অব ব্যাংকার্স বাংলাদেশের এবিবি চেয়ারম্যান ও ব্র্যাক ব্যাংকের ব্যবস্হাপনা পরিচালক সেলিম আর এফ হোসেন। আলোচনায় পরিস্হিতির চিত্র তুলে ধরা হয়। পরে ডলারের দামের সীমা তুলে দেওয়ার বিষয়ে একমত পোষণ করে বাংলাদেশ ব্যাংক।
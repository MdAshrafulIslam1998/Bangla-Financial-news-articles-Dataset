Serial,Title,Date,Author,News
209,ঊর্ধ্বমুখী ধারায় শেয়ারবাজার,2022-06-02,ইত্তেফাক রিপোর্ট,টানা দরপতনের পর শেয়ারবাজারে এবার ঊর্ধ্বমুখী প্রবণতা দেখা দিয়েছে। গতকাল বুধবার প্রধান শেয়ারবাজার ঢাকা স্টক এক্সচেঞ্জ ডিএসই ও চট্টগ্রাম স্টক এক্সচেঞ্জে সিএসই মূল্যসূচক বাড়ার মাধ্যমে টানা পাঁচ কার্যদিবস ঊর্ধ্বমুখী থাকল শেয়ারবাজার। গতকাল উভয় শেয়ারবাজারে লেনদেনে অংশ নেওয়া বেশির ভাগ প্রতিষ্ঠানের শেয়ার ও ইউনিটের দাম বেড়েছে। ফলে বড় উত্থান হয়েছে সব কটি মূল্যসূচকের। সেই সঙ্গে বেড়েছে লেনদেনের পরিমাণ। এর আগে আট কার্যদিবস টানা দরপতনে ডিএসইর প্রধান মূল্যসূচক ৫৫৫ পয়েন্ট কমে গেলে গত ২২ মে মার্জিন ঋণের হার বাড়িয়ে নতুন নির্দেশনা জারি করে নিয়ন্ত্রক সংস্হা বাংলাদেশ সিকিউরিটিজ অ্যান্ড এক্সচেঞ্জ কমিশন বিএসইসি। বাজার পর্যালোচনায় দেখা যায় গতকাল বুধবার দিনের লেনদেন শেষে ডিএসইর প্রধান সূচক ডিএসইএক্স আগের দিনের তুলনায় ৪০ পয়েন্ট বেড়ে ৬ হাজার ৪৩৩ পয়েন্টে উঠে এসেছে। অপর দুই সূচকের মধ্যে বাছাই করা ভালো কোম্পানি নিয়ে গঠিত ডিএসই৩০ সূচক ৫ পয়েন্ট বেড়ে ২ হাজার ৩৫৫ পয়েন্টে অবস্হান করছে। আর ডিএসই শরিয়াহ্ আগের দিনের তুলনায় ৯ পয়েন্ট বেড়ে ১ হাজার ৪১২ পয়েন্টে দাঁড়িয়েছে। ডিএসইতে লেনদেনে অংশ নেওয়া ২৮১টি প্রতিষ্ঠানের শেয়ার ও ইউনিট দাম বাড়ার তালিকায় নাম লিখিয়েছে। বিপরীতে দাম কমেছে ৫১টির। আর ৪৭টির দাম অপরিবর্তিত রয়েছে। বাজারটিতে লেনদেন হয়েছে ৭৪৩ কোটি ১২ লাখ টাকা। আগের দিন লেনদেন হয় ৬৩৭ কোটি ৮৭ লাখ টাকা। সে হিসাবে লেনদেন বেড়েছে ১০৫ কোটি ৩৫ লাখ টাকা। ডিএসইতে টাকার অঙ্কে সব থেকে বেশি লেনদেন হয়েছে বেক্সিমকোর শেয়ার। কোম্পানিটির ৩৫ কোটি ১৫ লাখ টাকার শেয়ার লেনদেন হয়েছে। দ্বিতীয় স্হানে থাকা আইপিডিসি ফাইন্যান্সের ২৯ কোটি ১৪ লাখ টাকার লেনদেন হয়েছে। ২৮ কোটি ১২ লাখ টাকার শেয়ার লেনদেনের মাধ্যমে তৃতীয় স্হানে রয়েছে ওরিয়ন ফার্মা। এছাড়া ডিএসইতে লেনদেনের দিক থেকে শীর্ষ ১০ প্রতিষ্ঠানের তালিকায় রয়েছে জিএসপি ফাইন্যান্স বাংলাদেশ শিপিং করপোরেশন বেক্সিমকো ফার্মা জিনেক্স ইনফোসিস জেএমআই হসপিটাল রিকুইজিট ম্যানুফ্যাকচারিং শাইনপুকুর সিরামিক ও স্কয়ার ফার্মাসিউটিক্যালস।
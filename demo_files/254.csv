Serial,Title,Date,Author,News
254,টানা ৯ মাস বেড়েছে মূল্যস্ফীতির হার,2022-05-19,ইত্তেফাক রিপোর্ট,দেশে নিত্যপণ্যের মূল্য বৃদ্ধির সঙ্গে বাড়ছে মূল্যস্ফীতির হার। বাংলাদেশ পরিসংখ্যান ব্যুরোর বিবিএস হিসাবে টানা ৯ মাস ধরে দেশের মূল্যস্ফীতির হার ঊর্ধ্বমুখী লক্ষ করা গেছে। গত বছরের জুলাইয়ে নিম্নমুখী থাকার পর আগস্ট মাস থেকেই মূল্যস্ফীতির হার বাড়ছে। জুলাইয়ে ৫ দশমিক ৩৬ শতাংশ থাকার পর আগস্টে মূল্যস্ফীতির হার দাঁড়ায় ৫ দশমিক ৫৪ শতাংশে। এর পর প্রতি মাসেই এই হার বেড়েছে। সর্বশেষ গত এপ্রিল মাসে মূল্যস্ফীতির হার দাঁড়িয়েছে ৬ দশমিক ২৯ শতাংশে। এক মাস আগে অর্থাৎ মার্চ মাসে এই হার ছিল ৬ দশমিক ২৪ শতাংশ। বিবিএস এর বিশ্লেষণে দেখা যায় শহরের তুলনায় গ্রামীণ অঞ্চলে মূল্যস্ফীতির হার বেশি। গেল এপ্রিল মাসে শহর অঞ্চলে মূল্যস্ফীতির হার ছিল ৫ দশমিক ৭৫ শতাংশ আর গ্রামীণ অঞ্চলে মূল্যস্ফীতির হার ৬ দশমিক ৫৯ শতাংশ। পরিসংখ্যান ব্যুরোর কর্মকর্তারা বলছেন ঈদ কেন্দ্রীক হওয়ায় এপ্রিল মাস জুড়েই মানুষের ব্যয়ের প্রবণতা বেশি ছিল। এজন্য খাদ্য পণ্যের তুলনায় খাদ্যবহিভূর্ত পণ্যে মূল্যস্ফীতির হার বেশি ছিল। তবে পরিসংখ্যান ব্যুরোর দেওয়া তথ্যের সঙ্গে বাজার তথ্য মিলছে না। বিবিএসের হিসাবে রাজধানী ঢাকায় এপ্রিল মাসে সবচেয়ে ভালো মানের গরুর মাংসের দাম দেখানো হয়েছে ৬২০ টাকা। অথচ এপ্রিলের শুরুতে রোজার মাস জুড়ে রাজধানীতে ৭০০ টাকার নিচে গরুর মাংস পাওয়া যায়নি। তাছাড়া রাজধানীতে ঐ সময়ে বহু পণ্যের দাম বাজারমূল্যের চেয়ে কম দেখাচ্ছে বিবিএস। এপ্রিলে সয়াবিন তেলের দাম দেখানো হয়েছে গড়ে লিটার প্রতি ১৭০ টাকা। অথচ ঐসময়ে এর দাম ১৮০ টাকা ছাড়িয়ে যায়। এপ্রিলের শেষ দিকে বাজার থেকে সয়াবিন তেল উধাও পর্যন্ত হয়ে যায়। সংস্থাটির এপ্রিল মাসের হিসাবে খাদ্যবহিভূর্ত পণ্যের দাম বেড়েছে তুলনামূল বেশি হারে। এপ্রিলে গ্রামীণ অঞ্চলে খাদ্য মূল্যস্ফীতির হার দাঁড়িয়েছে ৬ দশমিক ৬৪ শতাংশ যা আগের মাস মার্চে ছিল ৬ দশমিক ৭১ শতাংশ। খাদ্যবহির্ভূত পণ্যে মূল্যস্ফীতি ৬ দশমিক ১৫ শতাংশ থেকে বেড়ে এপ্রিলে ৬ দশমিক ৫০ শতাংশ হয়েছে। অন্যদিকে শহরাঞ্চলে এপ্রিলে খাদ্য মূল্যস্ফীতির হার দাঁড়িয়েছে ৫ দশমিক ৩১ শতাংশে যা মার্চে ছিল ৫ দশমিক ৪৯ শতাংশ। অন্যদিকে শহরাঞ্চলে খাদ্যবহির্ভূত মূল্যস্ফীতির হার মার্চে ৫ দশমিক ৯০ শতাংশ থেকে বেড়ে এপ্রিলে ৬ দশমিক ২৫ শতাংশ হয়েছে।
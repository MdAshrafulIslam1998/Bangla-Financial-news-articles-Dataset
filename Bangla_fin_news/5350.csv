Serial,Title,Date,Author,News
5350,সপ্তাহের ব্যবধানে আবারো বাড়লো সোনার দাম,2016-02-11,অনলাইন ডেস্ক,সোনার দাম ভরিপ্রতি ১ হাজার ২২৫ টাকা বাড়ানোর পর এক সপ্তাহ না যেতেই আবারো সমপরিমাণ মূল্য বাড়িয়েছেন বাংলাদেশের ব্যবসায়ীরা। প্রতি ভরি ভালো মানের সোনার দর ৪৪ হাজার ৯৬৫ টাকা ঠিক করা হয়েছে বলে বৃহস্পতিবার বাংলাদেশ জুয়েলার্স সমিতির বাজুস এক সংবাদ বিজ্ঞপ্তিতে জানানো হয়েছে।  শনিবার থেকে নতুন দর কার্যকর হবে বলে জানিয়েছেন সমিতির সাধারণ সম্পাদক এনামুল হক খান। সোনার দাম ভরিতে এক হাজার ২২৫ টাকা বাড়ানোর সঙ্গে রুপার দামও বেড়েছে ভরিতে ৫৮ টাকা।  নতুন দর অনুযায়ী প্রতি ভরি ২২ ক্যারেট সোনার দাম পড়বে ৪৪ হাজার ৯৬৫ টাকা। ২১ ক্যারেট ৪২ হাজার ৮৬৫ টাকা এবং ১৮ ক্যারেটের দাম হবে ৩৬ হাজার ২১৭ টাকা ভরি। সনাতন পদ্ধতির সোনার ভরি ২৫ হাজার ১৩৬ টাকায় দাঁড়াবে।  গত ৪ ফেব্রুয়ারি সর্বশেষ বাড়ানো হয়েছিল সোনার দাম। তখন প্রতি ভরি ২২ ক্যারেট সোনার দাম ঠিক হয় ৪৩ হাজার ৭৪০ টাকা। ২১ ক্যারেট ৪১ হাজার ৬৪০ টাকা এবং ১৮ ক্যারেটের দাম হয় ৩৪ হাজার ৯৯২ টাকা। সনাতন পদ্ধতিতে ভরির দাম দাঁড়িয়েছিল ২৩ হাজার ৯১১ টাকা। এক সপ্তাহের মধ্যে দাম বাড়ানোর কারণ জানতে চাইলে বাজুস সাধারণ সম্পাদক এনামুল বলেন আন্তর্জাতিক বাজারে দাম বাড়ায় স্থানীয় বাজারে তা সমন্বয় করা হচ্ছে। আজ বৃহস্পতিবার বাজুসের কার্যনির্বাহী কমিটির সদস্যদের সর্বসম্মত মতামতের ভিত্তিতে দাম বাড়ানোর সিদ্ধান্ত হয়েছে।
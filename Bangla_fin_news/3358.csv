Serial,Title,Date,Author,News
3358,সোনার দাম ভরিতে কমেছে ১১৬৬ টাকা,2018-08-05,ইত্তেফাক রিপোর্ট,১৭ দিনের ব্যবধানে সোনার দাম আবার কমেছে। অলংকার তৈরিতে সবচেয়ে বেশি ব্যবহৃত এ ধাতুর দাম সোমবার থেকে প্রতিভরি সোনা এক হাজার ১৬৬ টাকা কমছে। তবে সনাতন পদ্ধতির সোনার দাম অপরিবর্তিত থাকছে। বাংলাদেশ জুয়েলার্স সমিতির বাজুস এক বিজ্ঞপ্তিতে রবিবার নতুন এ মূল্য সম্পর্কে জানিয়েছে। এর আগে জুলাই মাসের ২০ তারিখ থেকে সোনার দাম কমেছিল। আন্তর্জাতিক বাজারের সঙ্গে সঙ্গতি রেখে দেশের বাজারে সোনার দাম নির্ধারণ করা হয় বলে দাবি করেছে বাজুস।  বাজুস নির্ধারিত নতুন মূল্য তালিকায় দেখা গেছে সবচেয়ে ভাল মানের অর্থাৎ ২২ ক্যারেটের সোনা প্রতি ভরি ১১ দশমিক ৬৬৪ গ্রাম বিক্রি হবে ৪৭ হাজার ৪৭২ টাকা দরে। রবিবার পর্যন্ত এ মানের সোনার ভরিপ্রতি বিক্রিমূল্য ছিল ৪৮ হাজার ৬৩৮ টাকা। অর্থাৎ প্রতি ভরিতে এ মানের সোনার দাম এক হাজার ১৬৬ টাকা কমেছে। ২১ ক্যারেট ও ১৮ ক্যারেটের সোনার ভরিতেও একই পরিমাণে দাম কমেছে।  সোমবার থেকে পরবর্তী দাম নির্ধারণ না হওয়া পর্যন্ত ২১ ক্যারেটের সোনা ভরিপ্রতি বিক্রি হবে ৪৫ হাজার ১৯৮ টাকা দরে। আগে এ মানের প্রতি ভরি সোনার বিক্রিমূল্য ছিল ৪৬ হাজার ৩৬৪ টাকা। আর ১৮ ক্যারেটের সোনা ভরিপ্রতি বিক্রি দর দাঁড়িয়েছে ৪০ হাজার ১২৪ টাকা। রবিবার পর্যন্ত এ মানের সোনার ভরিপ্রতি দাম ছিল ৪১ হাজার ২৯০ টাকা। আর সনাতন পদ্ধতির সোনা ভরিপ্রতি ২৭ হাজার ৫৮৫ টাকায় অপরিবর্তিত আছে। এ দিকে রূপার দামও অপরিবর্তিত রয়েছে। ২১ ক্যাডমিয়ামের প্রতি ভরি রুপার বিক্রিমূল্য এক হাজার ৫০ টাকা।  ইত্তেফাকএমআই
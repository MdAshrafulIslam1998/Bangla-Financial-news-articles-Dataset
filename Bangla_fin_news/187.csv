Serial,Title,Date,Author,News
187,জালজালিয়াতির মামলা নিষ্পত্তির আগে ঋণ অবলোপন নয়,2022-06-08,ইত্তেফাক রিপোর্ট,জালজালিয়াতির বা প্রতারণার মাধ্যমে অস্তিত্বহীন প্রতিষ্ঠানের নামে দেওয়া ঋণের বিরুদ্ধে আইনি ব্যবস্থা নিতে হবে। আর যত দিন এ বিষয়ে মামলা নিষ্পত্তি না হবে ততদিন ঐ ঋণ অবলোপন না করার নির্দেশ দিয়েছে কেন্দ্রীয় ব্যাংক। গতকাল মঙ্গলবার বাংলাদেশ ব্যাংকের আর্থিক প্রতিষ্ঠান ও বাজার বিভাগ এ সংক্রান্ত একটি নির্দেশনা দিয়েছে। এতে বলা হয়েছে বিতরণ করা ঋণের সদ্ব্যবহার না করে ফান্ড ডাইভারশন করা কিংবা জালজালিয়াতি বা প্রতারণার মাধ্যমে অস্তিত্ববিহীন প্রতিষ্ঠানের নামে দেওয়া ঋণের ক্ষেত্রে আর্থিক প্রতিষ্ঠানগুলোকে যথাযথ আইনানুগ ব্যবস্থা নেবে। ঐ আইনি ব্যবস্থা নিষ্পত্তির আগে ঋণ লিজ বিনিয়োগের অর্থ অবলোপন করা যাবে না। অবলোপন সংক্রান্ত পর্বের অন্যান্য নির্দেশনা অপরিবর্তিত থাকবে। উল্লেখ্য বাংলাদেশ ব্যাংকের খেলাপি ঋণ সংক্রান্ত হালনাগাদ প্রতিবেদনের তথ্য অনুযায়ী ২০২২ সালের মার্চ মাস শেষে ব্যাংকিং খাতের মোট বিতরণ করা ঋণের পরিমাণ দাঁড়িয়েছে ১৩ লাখ ২৯ হাজার ৭৩৫ কোটি টাকা। এর মধ্যে খেলাপিতে পরিণত হয়েছে ১ লাখ ১৩ হাজার ৪৪০ কোটি টাকা যা মোট বিতরণ করা ঋণের ৮ দশমিক ৫৩ শতাংশ। তিন মাস আগেও ২০২১ সালের ডিসেম্বর প্রান্তিকে খেলাপি ঋণ ছিল ১ লাখ ৩ হাজার ২৭৩ কোটি টাকা। সেই হিসাবে বছরের প্রথম প্রান্তিকে ব্যাংক খাতের খেলাপি ঋণ বেড়েছে ১০ হাজার ১৬৭ কোটি টাকা। আর গত বছরের মার্চের তুলনায় খেলাপি বেড়েছে ১৮ হাজার ৩৫৫ কোটি টাকা। এর আগে ২০২১ সালের মার্চে খেলাপি ঋণের পরিমাণ ছিল ৯৫ হাজার ৮৫ কোটি টাকা।
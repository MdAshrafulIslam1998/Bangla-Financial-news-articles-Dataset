Serial,Title,Date,Author,News
5158,পোশাক শ্রমিকদের ঈদ বোনাস ২১ রোজার মধ্যেই,2016-05-22,অনলাইন ডেস্ক,২১ রোজার মধ্যেই পোশাক কারখানার শ্রমিকদের ঈদ বোনাস দিতে মালিকদের অনুরোধ জানিয়েছে সরকার। এছাড়া রোজার ঈদের আগেই শ্রমিকদের জুন মাসের বেতন পরিশোধ এবং প্রতিবারের মতো এবারও ঈদের আগে ধাপে ধাপে কারখানায় ছুটি দিতে বলা হয়েছে।  রবিবার সচিবালয়ে তৈরি পোশাক শিল্পের ক্রাইসিস ম্যানেজমেন্ট সংক্রান্ত কোর কমিটির সভা শেষে এ বিষয়ে সাংবাদিকদের সঙ্গে কথা বলেন শ্রম প্রতিমন্ত্রী মুজিবুল হক চুন্নু।  ঈদের আগে বকেয়া বেতন ও বোনাসের দাবিতে শ্রমিক বিক্ষোভের খবর প্রতিবছরই সংবাদ শিরোনামে আসে। এ কারণে সরকারের পক্ষ থেকে মালিকদের সঙ্গে বৈঠক করে কিছু নির্দেশনা বেঁধে দেয়া হচ্ছে গত কয়েক বছর ধরে। চাঁদ দেখা সাপেক্ষে এবার ৬ অথবা ৭ জুন রোজা শুরু হতে পারে। তার এক মাস পর হবে রোজার ঈদ।  প্রতিমন্ত্রী বলেন ঈদের আগেই শ্রমিকদের জুন মাসের বেতন পরিশোধ করতে কারখানা মালিকদের অনুরোধ করেছি। আমরা তাদের বলেছি ঈদের ছুটিতে যাওয়ার সময়ই যেন শ্রমিকদের জুন মাসের বেতন দিয়ে দেয়া হয়।  শ্রমিকদের সঙ্গে আলোচনা করে কারখানা মালিকরা উত্সব ভাতা দেন জানিয়ে চুন্নু বলেন ১৫ থেকে ২১ রোজার মধ্যে শ্রমিকদের ওই বোনাস পরিশোধ করতে মালিকদের অনুরোধ করা হয়েছে।
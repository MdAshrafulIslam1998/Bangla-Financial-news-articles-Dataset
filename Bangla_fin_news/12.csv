Serial,Title,Date,Author,News
12,অনিবাসী বৈদেশিক মুদ্রা জমা হিসাবের সুদ হার নির্ধারণ,2022-08-02,ইত্তেফাক রিপোর্ট,অনিবাসী বৈদেশিক মুদ্রা জমা হিসাবের বার্ষিক সুদ হার নির্ধারণ করে দিয়েছে কেন্দ্রীয় ব্যাংক। এখন থেকে অনিবাসীরা এসব হিসাবে অর্থ জমা রাখলে বিভিন্ন মেয়াদে ৪ থেকে ৫ শতাংশ সুদ মিলবে। গতকাল সোমবার ১ আগস্ট বাংলাদেশ ব্যাংকের বৈদেশিক মুদ্রা ও নীতি বিভাগ এ সংক্রান্ত একটি প্রজ্ঞাপন জারি করেছে। নির্দেশনায় বলা হয়েছে এখন থেকে অনিবাসী বৈদেশিক মুদ্রার হিসাবে এক থেকে তিন বছর পর্যন্ত অর্থ জমা রাখলে বেঞ্চমার্ক রেফারেন্স রেটের সঙ্গে ২ দশমিক ২৫ শতাংশ সুদ হার প্রযোজ্য হবে। তিন থেকে পাঁচ বছর পর্যন্ত বেঞ্চমার্ক রেফারেন্স রেটের সঙ্গে ৩ দশমিক ২৫ শতাংশ সুদ হার প্রযোজ্য হবে। জানা গেছে এখন বেঞ্চমার্ক রেফারেন্স রেট ১ দশমিক ৭৫ শতাংশ। এর আগে বৈদেশিক মুদ্রায় ডিপোজিট বাড়াতে ১৭ জুলাই ইউরোকারেন্সি রেট প্রত্যাহার করে সার্কুলার জারি করে বাংলাদেশ ব্যাংক। দেশের বৈদেশিক মুদ্রার সংকটের কারণে লাগামহীনভাবে বাড়ছে ডলারের দাম। কমছে টাকার মান। এখন আমদানির জন্য দেশের ব্যাংকগুলোতে ১০০ টাকার নিচে ডলার পাওয়া যাচ্ছে না। কোনো কোনো ক্ষেত্রে ১০৭ থেকে ১০৯ টাকায় ডলার কিনে আমদানি দায় মেটাতে হচ্ছে। রেমিট্যান্সের জন্যও ব্যাংকগুলোকে সর্বোচ্চ ১০৮ টাকা দরে ডলার কিনতে হচ্ছে। খোলাবাজারেও দর বেড়ে ১০৯ থেকে ১১০ টাকায় বিক্রি হচ্ছে কয়েক দিন আগে যা ১১২ টাকা পর্যন্ত উঠেছিল। বৈদেশিক মূদ্রার ব্যয় কমাতে এরই মধ্যে বিভিন্ন নির্দেশনা দিয়েছে সরকার ও বাংলাদেশ ব্যাংক।
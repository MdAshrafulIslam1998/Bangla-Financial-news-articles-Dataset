Serial,Title,Date,Author,News
4757,কিছু অতিলোভী ব্যবসায়ীর কারণে দেশ ক্ষতিগ্রস্ত হচ্ছে  শিল্পমন্ত্রী,2016-10-20,ইত্তেফাক রিপোর্ট,ব্যবসায়ীদের অতি মুনাফালোভী মানসিকতা পরিহার করে পণ্যের মানের বিষয়ে সচেতন হওয়ার আহ্বান জানিয়েছেন শিল্প মন্ত্রী আমির হোসেন আমু। তিনি বলেন গুটিকয়েক অতিলোভী ব্যবসায়ীর কারণে সমাজ ও দেশ ক্ষতিগ্রস্ত হচ্ছে। ভাবমূর্তিও নষ্ট হচ্ছে। পণ্যের মান ধরে রাখতে ব্যর্থ হলে ব্যবসায়ে টিকে থাকা যাবে না।  বৃহস্পতিবার রাজধানীর তেজগাঁওয়ে বিএসটিআই বাংলাদেশ স্ট্যান্ডার্ড এন্ড টেস্টিং ইনস্টিটিউট কার্যালয়ে আয়োজিত এক আলোচনা সভায় তিনি এ কথা বলেন। বিশ্ব মান দিবস উপলক্ষ্যে আয়োজিত ওই সভায় সভাপতিত্ব করেন বিএসটিআইর মহাপরিচালক ইকরামুল হক। অনুষ্ঠানে বিএসটিআইর ঊর্ধ্বতন কর্মকর্তারা ছাড়াও ব্যবসায়ী নেতারা উপস্থিত ছিলেন।  আলোচনায় অংশ নিয়ে মান সনদ প্রদানকারী প্রতিষ্ঠান বিএসটিআইকে আরো সচেতন হওয়ারও আহ্বান জানান মন্ত্রী। তিনি বলেন বিএসটিআই আর দশটি প্রতিষ্ঠানের মত নয়। অন্যান্য সরকারি প্রতিষ্ঠানের চেয়ে তাদের কাজের গুরুত্ব অনেক বেশি। বিএসটিআইর ওপর জনস্বাস্থ্যসহ ব্যবসাবাণিজ্য অনেক কিছুই নির্ভর করে। এ জন্য প্রতিষ্ঠানটির কর্মকর্তাদের দায়িত্ব সঠিকভাবে পালন করতে হবে। বিএসটিআই যে মানের উপর ভিত্তি করে মান সনদ প্রদান করে পরবর্তীতে ব্যবসায়ীদেরও সেই মান বজায় রাখতে হবে। সরকার সবকিছু আইন প্রয়োগ করে বাধ্য করতে চায় না। চায় সচেতনতা বৃদ্ধির মাধ্যমে পণ্যের মান ঠিক রাখতে।  এ সময় হাজারিবাগ থেকে চামড়া শিল্প সরানোর ইস্যুতেও বক্তব্য দেন শিল্প মন্ত্রী। তিনি বলেন ডিসেম্বরের মধ্যে হাজারিবাগ থেকে সাভারে চামড়া শিল্প সরাতে পারলে পোশাক খাতের মত মোটা অঙ্কের রপ্তানি আয় করা সম্ভব হবে। চামড়া শিল্প পরিবেশবান্ধব হলে মোটা অঙ্কের আয় করা সম্ভব হবে।  আলোচনায় অংশ নিয়ে পণ্যের গুণগত মানের ওপর গুরুত্ব দিলেন ব্যবসায়ী নেতারাও। ব্যবসায়ীদের শীর্ষ সংগঠন এফবিসিসিআইয়ের ভারপ্রাপ্ত সভাপতি সফিউল ইসলাম মহিউদ্দিন বলেন মানসম্মত পণ্য উৎপাদন করতে না পারলে বিদেশী পণ্য দেশের বাজারে ঢুকে পড়বে। এ জন্য মানের দিকে গুরুত্ব দিতে হবে। এ লক্ষে বিএসটিআই তথা শিল্প মন্ত্রণালয়কেও গুরুত্ব দিতে হবে। এ সময় তিনি দেশীয় পণ্যের মানের পাশাপাশি বিদেশ থেকে আসা পণ্যের পণ্যের মানের বিষয়েও বিএসটিআইকে নজর দেয়ার আহ্বান জানান। তিনি বলেন বাংলাদেশে যাতে বিদেশী অচল অগ্রহণযোগ্য ও নিম্নমানের পণ্য না প্রবেশ করতে পারে সে বিষয়ে সংশ্লিষ্টদের খেয়াল রাখতে হবে।  বিএসটিআইর মহাপরিচালক প্রতিষ্ঠানের বিভিন্ন অগ্রগতি তুলে ধরেন। এ সময় অন্যদের মধ্যে শিল্প মন্ত্রণালয়ের সিনিয়র সচিব মোশাররফ হোসেন ভুঁইয়া বক্তব্য দেন।
Serial,Title,Date,Author,News
5629,বড় প্রকল্পে যুক্ত হতে চায় বিশ্ব ব্যাংক,2015-10-27,ইত্তেফাক রিপোর্ট,পদ্মা সেতুর মতো বড় বা তার চেয়েও বড় প্রকল্পে যুক্ত হতে চায় বিশ্ব ব্যাংক। মঙ্গলবার পরিকল্পনামন্ত্রীর সঙ্গে সৌজন্য সাক্ষাত্ শেষে ব্যাংকটির দক্ষিণ এশীয় অঞ্চলের প্রধান অর্থনীতিবিদ মার্টিন রামা এ কথা জানান।  বৈঠকের পর তিনি সাংবাদিকদের বলেন বাংলাদেশের অর্থনীতি ধারাবাহিকভাবে উন্নতি করছে। পদ্মাসেতুর মতো বা তারচেয়েও বড় প্রকল্প আসছে। সেসব প্রকল্পে আমরা যুক্ত হতে আগ্রহী।  ২৯০ কোটি ডলারের এ পদ্মাসেতু প্রকল্পে বিশ্ব ব্যাংকের ১২০ কোটি ডলার দেয়ার কথা ছিল। কিন্তু দুর্নীতির অভিযোগ তুলে সংস্থাটি সরে দাঁড়ায়।  এ বিষয়ে সাংবাদিকদের এক প্রশ্নের উত্তরে পরিকল্পনামন্ত্রী আ হ ম মুস্তফা কামাল বলেন পদ্মাসেতু নির্মাণ প্রকল্পে এখন বিশ্ব ব্যাংক আসতে চাইলেও আমরা আর নিতে পারব না। বাংলাদেশের চাহিদা অনুযায়ী বিশ্ব ব্যাংক সহায়তা দেওয়ার আশ্বাস দিয়েছে বলেও জানান তিনি।  রামাকে উদ্ধৃত করে পরিকল্পনামন্ত্রী বলেন সংস্থাটি আগামী বছর বাংলাদেশের সঙ্গে ১১টি উন্নয়ন প্রকল্পের জন্য ১৭০ কোটি ডলারের ঋণ চুক্তি করবে। তিনি বলেন বিশ্ব ব্যাংকের এই ঊর্ধতন কর্মকর্তা আগামীতে বাংলাদেশের চাহিদা অনুযায়ী আরো বৃহত্তর পরিসরে ও পরিবর্তনের সঙ্গে সঙ্গতি রেখে উন্নয়ন কর্মকাণ্ডে সহায়তার আশ্বাস দিয়েছেন।
Serial,Title,Date,Author,News
4908,ফ্রেশ ফ্যাশন ওয়্যারের সঙ্গে ব্যবসা বাতিল করেছে অ্যাকর্ড,2016-08-31,ইত্তেফাক রিপোর্ট,নির্ধারিত সময়ে কারখানাকে কমপ্লায়েন্স বা কর্মপরিবেশের মানে উন্নীত করতে যথাযথ সংস্কার কাজে ব্যর্থ হওয়ায় গাজীপুরের ফ্রেশ ফ্যাশনওয়্যারের সঙ্গে ব্যবসা বাতিলের সিদ্ধান্ত নিয়েছে অ্যাকর্ড। ইউরোপের ক্রেতাদের সমন্বয়ে বাংলাদেশের কারখানা পরিদর্শনের লক্ষ্যে গঠিত জোট এ নিয়ে ৪৩টি কারখানার সঙ্গে ব্যবসায়িক সম্পর্ক ছিন্ন করল। এর ফলে অ্যাকর্ডে অন্তর্ভুক্ত থাকা ২২০টির বেশি ব্র্যান্ড ও বিদেশি বায়ারের সঙ্গে কারখানাটি আর পোশাক রপ্তানি করতে পারবে না।  জানা গেছে কারখানাটির নিরাপত্তা বিষয়ে শ্রমিকসহ একাধিক শ্রমিক ফেডারেশনের পক্ষ থেকে অ্যাকর্ডের কাছে অভিযোগ দেওয়া হয়। এ বিষয়ে কারখানা কর্তৃপক্ষকে সংস্কার কাজ সম্পন্ন করতে সময় বেঁধে দেওয়া হলেও কারখানার কর্তৃপক্ষ তা করতে ব্যর্থ হওয়ায় ব্যবসা বাতিলের সিদ্ধান্ত নেয় অ্যাকর্ড।   অ্যাকর্ডের ওয়েবসাইটে দেয়া তথ্য অনুযায়ী শ্রমিকদের অভিযোগের ভিত্তিতে কর্তৃপক্ষের সঙ্গে বারবার যোগোযোগের চেষ্টা করা হয় অ্যাকর্ডের পক্ষ থেকে কিন্তু কারখানা কর্তৃপক্ষ তাদের সঙ্গে বসতে অস্বীকৃতি জানায়। এছাড়া কারখানাটি অ্যাকর্ডের অকুপেশনাল সেফটি এন্ড হেলথ বিষয়ক কৌশল প্রতিপালনে ব্যর্থ হয়।   অ্যাকর্ডের আর্টিকেল ২১ অনুযায়ী এ ব্যাপারে সতর্ক করা এবং সময় বেঁধে দেওয়ার পরও কারখানা কর্তৃপক্ষের কাছ থেকে প্রয়োজনীয় সহযোগিতা পাওয়া যায়নি।  তবে ব্যবসা বাতিল করা হলেও কারখানার শ্রমিকরা যাতে কোনো সমস্যায় না পড়ে সে লক্ষ্যে কোনো নিরাপদ কারখানায় শ্রমিকদের কর্মসংস্থানে অ্যাকর্ড সহযোগিতা করবে।
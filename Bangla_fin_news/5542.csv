Serial,Title,Date,Author,News
5542,বিশ্বব্যাংকের প্রধান অর্থনীতিবিদ আসছেন ১২ ডিসেম্বর,2015-12-07,ইত্তেফাক রিপোর্ট,বিশ্বব্যাংকের প্রধান অর্থনীতিবিদ ও সিনিয়র ভাইস প্রেসিডেন্ট অধ্যাপক ড. কৌশিক বসু বাংলাদেশ সফরে আসছেন ১২ ডিসেম্বর। সোমবার বাংলাদেশ ব্যাংকে আয়োজিত এক সংবাদ সম্মেলনে এ তথ্য জানিয়েছেন কেন্দ্রীয় ব্যাংকের প্রধান অর্থনীতিবিদ ড. বীরুপাক্ষ পাল। এ সময় কেন্দ্রীয় ব্যাংকের সহকারী মুখপাত্র ও গভর্নর সচিবালয়ের মহাব্যস্থাপক এ.এফ.এম. আসাদুজ্জামান উপস্থিত ছিলেন।  সংবাদ সম্মেলনে জানানো হয় দেশের অর্থনৈতিক উন্নয়নে বাংলাদেশ ব্যাংকের গবেষণা কাজে পরামর্শ ও সহায়তা প্রদান করতেই আসছেন তিনি।  ড. কৌশিক বসু ১৩ ডিসেম্বর সকালে রফতানিমুখী প্রতিষ্ঠানের প্রতিনিধিদের সঙ্গে কথা বলবেন। ওইদিন বিকাল তিনটায় বঙ্গবন্ধু আর্ন্তজাতিক সম্মেলন কেন্দ্রে বিশ্ব অর্থনীতি বাংলাদেশ ও আঞ্চলিক সহযোগিতা সমস্যা ও সম্ভাবনা শীর্ষক গণবক্তৃতা দেবেন। এতে সভাপতিত্ব করবেন গর্ভনর ড. আতিউর রহমান।  ১৪ ডিসেম্বর রাজধানীর একটি হোটেলে সামষ্টিক স্থিতিশীলতা ব্যক্তিখাতের উন্নয়ন ও অর্থনৈতিক প্রবৃদ্ধি শীর্ষক আর্ন্তজাতিক কর্মশালার উদ্বোধন করবেন। ১৫ ডিসেম্বর দেশে সবুজ অর্থায়নে পরিচালিত কয়েকটি প্রকল্প পরিদর্শন করবেন। এরপরের দিন অর্থাত্ ১৬ ডিসেম্বর সকালে বাংলাদেশ ত্যাগ করবেন তিনি।
Serial,Title,Date,Author,News
4829,বাংলাদেশে বিনিয়োগের ব্যাপক সুযোগ,2016-09-25,ইত্তেফাক রিপোর্ট,বাংলাদেশে বিনিয়োগের ব্যাপক সুযোগ রয়েছে। প্রবাসী বিনিয়োগকারীরা এখানে নির্বিঘ্নে বিনিয়োগ করতে পারেন। বাংলাদেশের আর্থিক অবস্থা স্থিতিশীল রয়েছে। শুধু শহর ভিত্তিকই নয় দেশের গ্রামগঞ্জেও বিনিয়োগের অবকাঠামো গড়ে উঠেছে। মোট কথা বিনিয়োগের ক্ষেত্রে বাংলাদেশ অনেক এগিয়ে রয়েছে।  ঢাকা বিশ্ববিদ্যালয়ের শিক্ষক ও রূপালী ব্যাংকের পরিচালক অধ্যাপক ড. মো. হাসিবুর রশিদ বাংলাদেশের উন্নয়ন অগ্রগতি এবং বিনিয়োগের বিষয় তুলে ধরে এসব কথা বলেন। সম্প্রতি নিউইয়র্কে এনআরবি বিজনেস নেটওয়ার্ক আয়োজিত বাংলাদেশে বিনিয়োগে উজ্জল সম্ভাবনা শীর্ষক সেমিনারে প্রধান অতিথির বক্তব্যে রাখেন তিনি।  ড. মো. হাসিবুর রশিদ বলেন বাংলাদেশ এগিয়ে যাচ্ছে। আর এই উন্নয়নের ধারা অব্যাহত রাখতে শুধু রাজধানী ঢাকা নয় গ্রাম পর্যায়ে এর বিকাশ ঘটাতে হবে। এজন্য সরকারের পাশাপাশি দেশীবিদেশী ও প্রবাসী বিনিয়োগকারীদের বিনিয়োগে এগিয়ে আসতে হবে।  নিউইয়কের জ্যাকসন হাইটস্থ স্থানীয় একটি হোটেলের মিলনায়তনে এনআরবি বিজনেস নেটওয়ার্কর পরিচালক হাসানুজ্জামান হাসানের সভাপতিত্বে অনুষ্ঠিত সেমিনারে বিশেষ অতিথি ছিলেন ঢাকা বিশ্ববিদ্যালয়ের বাণিজ্য অনুষদের শিক্ষক ড. মো. আকরাম হোসেন ও সোনালী এক্সচেঞ্জ ইনকর প্রেসিডেন্ট ও সিইও মোহাম্মদ আতাউর রহমান।
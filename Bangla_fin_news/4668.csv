Serial,Title,Date,Author,News
4668,দ্বিতীয় কিস্তিতে ১০০ কোটি টাকা পরিশোধ করলো সিটিসেল,2016-11-17,অনলাইন ডেস্ক,দ্বিতীয় কিস্তিতে বিটিআরসির পাওনার আরো ১০০ কোটি টাকা পরিশোধ করেছে মোবাইল অপারেটর সিটিসেল। বৃহস্পতিবার দুপুরে বিটিআরসির দায়িত্বপ্রাপ্ত চেয়ারম্যান আহসান হাবিব খান এ খবর নিশ্চিত করেছেন।  তিনি জানান বন্ধের মুখে থাকা সিটিসেল আজ ১০০ কোটি টাকা বিটিআরসিকে জমা দিয়েছে।  এর আগে আপিল বিভাগের এক আদেশে বলা হয় আগামী ১৯ নভেম্বরের মধ্যে সিটিসেল বকেয়ার ১০০ কোটি টাকা পরিশোধ না করলে আবারো তরঙ্গ বন্ধ করে দিতে পারবে টেলিযোগাযোগ নিয়ন্ত্রক সংস্থা বিটিআরসি। সময় শেষ হওয়ার দুদিন আগেই টাকা পরিশোধ করলো সিটিসেল।  ৪৭৭ কোটি টাকা বকেয়া না পেয়ে গত জুলাই মাসে সিটিসেলের কার্যক্রম বন্ধ করার উদ্যোগ নেয় বিটিআরসি। বেশকিছু আইনি প্রক্রিয়া শেষে ২০ অক্টোবর সিটিসেলের তরঙ্গ স্থগিত করে বিটিআরসি। সিটিসেল তরঙ্গ বাতিলের সিদ্ধান্ত স্থগিত বা পুনরায় তরঙ্গ বরাদ্দের নির্দেশনা চেয়ে সুপ্রিম কোর্টে যায়। শুনানি শেষে আদালত ৩ নভেম্বর আদেশের দিন রাখে। ৩ নভেম্বর সিটিসেলের তরঙ্গ খুলে দিতে বলা হয়। ৩ নভেম্বরের শুনানিতে বিটিআরসি তাদের দাবির পরিমাণ কমিয়ে ৩৯৭ কোটি টাকায় নিয়ে আসে। কিন্তু ওই অংক নিয়েও সিটিসেল আপত্তি তোলে। এই পরিপ্রেক্ষিতে দ্বিতীয় কিস্তিতে সিটিসেলকে কত টাকা দিতে হবে তা নির্ধারণ করে দেয় আদালত। বলা হয় ১৯ নভেম্বরের মধ্যে সিটিসেল ১০০ কোটি টাকা না দিলে বিটিআরসি আবার তরঙ্গ বন্ধ করে দিতে পারবে।  ইত্তেফাকএএম।
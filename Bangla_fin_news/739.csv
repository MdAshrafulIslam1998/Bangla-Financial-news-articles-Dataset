Serial,Title,Date,Author,News
739,জরুরি ভিত্তিতে আনা হচ্ছে ৮০ হাজার টন ফার্নেস ওয়েল,2021-11-05,ইত্তেফাক রিপোর্ট,দেশের ক্রমবর্ধমান চাহিদা মেটাতে জরুরি ভিত্তিতে ৮০ হাজার টন হাই সালফার ফার্নেস অয়েল আমদানির প্রস্তাবে অনুমোদন দিয়েছে সরকারের অর্থনৈতিক বিষয় সংক্রান্ত মন্ত্রিসভা কমিটি। বৃহস্পতিবার অর্থমন্ত্রী আ হ ম মুস্তফা কামালের সভাপতিত্বে অর্থনৈতিক বিষয় সংক্রান্ত এবং সরকারি ক্রয় সংক্রান্ত মন্ত্রিসভা কমিটির ভার্চুয়াল সভা অনুষ্ঠিত হয়। সরকারি ক্রয় সংক্রান্ত মন্ত্রিসভা কমিটির বৈঠকে ডিসেম্বরের মধ্যে ৮০ হাজার টন ফার্নেস অয়েল কেনার প্রস্তাবসহ ৬ ক্রয় প্রস্তাবে অনুমোদন দেওয়া হয়েছে। জ্বালানি ও খনিজ সম্পদ বিভাগের অধীন বাংলাদেশ পেট্রোলিয়াম করপোরেশন বিপিসি ২০২২ সালের জন্য ৫৮ লাখ ৫০ হাজার টন পরিশোধিত জ্বালানি তেল আমদানির প্রস্তাবে নীতিগত অনুমোদন দিয়েছে সরকারের অর্থনৈতিক বিষয় সংক্রান্ত মন্ত্রিসভা কমিটি। পৃথক আরেক প্রস্তাবে সৌদি আরামকো ও আবুধাবির অ্যাডনক থেকে সরাসরি ক্রয় পদ্ধতিতে ১৬ লাখ টন অপরিশোধিত জ্বালানি তেল আমদানির অনুমোদন পেয়েছে বিপিসি। সভা শেষে অনুমোদিত প্রস্তাবের বিভিন্ন দিক তুলে ধরেন মন্ত্রিপরিষদ বিভাগের অতিরিক্ত সচিব মো. সামসুল আরেফিন। তিনি বলেন চলতি বছরের নভেম্বরডিসেম্বর সময়ের জন্য জিটুজি সরবরাহকারী প্রতিষ্ঠানের কাছ থেকে জরুরি ভিত্তিতে ৮০ হাজার টন হাই সালফার ফার্নেস অয়েল আমদানির প্রস্তাবে অনুমোদন দিয়েছে কমিটি। সর্বনিম্ন দরদাতা প্রতিষ্ঠান সিঙ্গাপুর ভিত্তিক ইউনিপেক সিঙ্গাপুর প্রাইভেট লিমিটেড থেকে ৩৬৫ কোটি ১৩ লাখ টাকায় আমদানির অনুমোদন দেওয়া হয়েছে। প্রতি মেট্রিক টন হাই সালফার ফার্নেস অয়েলের দাম পড়বে ৫০২ দশমিক ০৮ মার্কিন ডলার। সভায় অনুমোদিত অন্য ক্রয় প্রস্তাবের মধ্যে বাংলাদেশ কেমিক্যাল ইন্ডাস্ট্রিজ করপোরেশন বিসিআইসি কর্তৃক চট্টগ্রামের টিএসপি কমপ্লেক্স লিমিটেডের জন্য ১০ হাজার মেট্রিক টন ফসফরিক এসিড ৬১ কোটি ৪৫ লাখ টাকায় আমদানির অনুমোদন দেওয়া হয়েছে। অপর এক প্রস্তাবে বিসিআইসি কর্তৃক সৌদি আরব থেকে ৩০ হাজার মে.টন বাল্ক গ্র্যানুলার ইউরিয়া সার ১৯৪ কোটি ৯৬ লাখ টাকায় আমদানির অনুমোদন দেওয়া হয়েছে। পৃথক আরেকটি প্রস্তাবে বিসিআইসি কর্তৃক ইউএই থেকে ৩০ হাজার মে. টন বাল্ক গ্র্যানুলার ইউরিয়া সার ১৯৪ কোটি ৯৬ লাখ টাকায় আমদানির অনুমোদন দেওয়া হয়েছে। অপর আরেক প্রস্তাবে কাতার থেকে ৩০ হাজার মে.টন ব্যাগড গ্র্যানুলার ইউরিয়া সার ১৯৭ কোটি ৭৯ লাখ টাকায় আমদানির অনুমোদন দেওয়া হয়েছে। সভায় বাংলাদেশ চলচ্চিত্র উন্নয়ন করপোরেশন বিএফডিসি কর্তৃক বিএফডিসি কমপ্লেক্স নির্মাণ প্রকল্পের একটি প্যাকেটের পূর্ত কাজ ২৭৪ কোটি টাকায় ক্রয়ের অনুমোদন দেওয়া হয়েছে।
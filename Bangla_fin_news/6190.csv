Serial,Title,Date,Author,News
6190,হরতাল প্রত্যাহারে এফবিসিসিআইয়ের আহ্বান,2015-06-17,ইত্তেফাক রিপোর্ট,আজ বুধবার থেকে জামায়াতে ইসলামীর ডাকা দেশব্যাপী ২৪ ঘণ্টার হরতাল প্রত্যাহারের আহ্বান জানিয়েছে ব্যবসায়ীদের শীর্ষ সংগঠন এফবিসিসিআই। সংগঠনের পক্ষ থেকে বলা হয় বিচারিক রায়কে কেন্দ্র করে হরতাল আহ্বান কোনোভাবেই সমর্থনযোগ্য নয়। দেশের প্রচলিত আইন অনুযায়ী সংক্ষুব্ধ ব্যক্তির উচ্চ আদালতে যাওয়ার সুযোগও রয়েছে। নেতিবাচক কর্মসূচি গ্রহণ করার মাধ্যমে বিশৃঙ্খল পরিবেশ সৃষ্টির প্রয়াস কোনোভাবেই কাম্য নয়। গতকাল সন্ধ্যায় সংগঠনের অতিরিক্ত সচিব শাহ আবদুল খালেক স্বাক্ষরিত গণমাধ্যমে পাঠানো এক বিবৃতিতে এ আহ্বান জানানো হয়।  চলতি বছরের শুরুতে রাজনৈতিক অস্থিরতায় দেশের অর্থনৈতিক ক্ষয়ক্ষতির বিষয়টি স্মরণ করিয়ে দিয়ে এফবিসিসিআইয়ের পক্ষ থেকে বলা হয় আগের ক্ষতি পুষিয়ে না উঠতেই আবারও হরতাল দেয়া হলো। এতে বেসরকারি খাতের কার্যক্রম বাধাগ্রস্ত হবে। পহেলা জুলাই থেকে নতুন অর্থবছর শুরু হচ্ছে। এ অবস্থায় নেতিবাচক রাজনৈতিক কার্যক্রম গ্রহণ করা সমীচীন নয়।
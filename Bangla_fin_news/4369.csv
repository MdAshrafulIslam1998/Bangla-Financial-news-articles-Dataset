Serial,Title,Date,Author,News
4369,জলবায়ু ঝুঁকি মোকাবিলায় ১শ’ বিলিয়ন ডলার বিনিয়োগ হবে,2017-01-27,সাইদুল ইসলাম,জলবায়ু অর্থায়নে বড় ধরনের অগ্রগতি হয়েছে। ইউরোপিয়ান ইনভেস্টমেন্ট ব্যাংক ইআইবি আগামী পাঁচ বছরে জলবায়ু পরিবর্তনের ঝুঁকি মোকাবিলায় একশ বিলিয়ন মার্কিন ডলার বিনিয়োগ করবে। এ খাতে এখন পর্যন্ত কোনো সংস্থার সবচেয়ে বড় বিনিয়োগের ঘোষণা এটি। এ ছাড়া প্যারিস জলবায়ু চুক্তিকে এগিয়ে নিতে ফ্রান্স ইতোমধ্যে সাড়ে সাত বিলিয়ন ডলারের গ্রিন বন্ড বিক্রি শুরু করেছে। এ থেকে প্রাপ্ত অর্থ বিভিন্ন প্রকল্পে বিনিয়োগ করা হবে। আশা করা হচ্ছে নতুন নতুন প্রকল্পগুলোতে গ্রিন বন্ডের অর্থ বিনিয়োগ করা হলে সেসব প্রকল্প পরিবেশবান্ধব হবে এবং দূষণ কমিয়ে আনবে।  ইউরোপিয়ান ইনভেস্টমেন্ট ব্যাংক জানিয়েছে প্যারিস জলবায়ু চুক্তিকে এগিয়ে নিতে তারা অর্থ বিনিয়োগ করার জন্য প্রস্তুত। ভূপৃষ্ঠের তাপমাত্রা বৃদ্ধি কমিয়ে আনতে ব্যাংকটির অর্থায়ন কার্যকর ভূমিকা রাখবে বলে আশা করা হচ্ছে। ব্যাংকের ওয়েবসাইটে বলা হয়েছে প্যারিস জলবায়ু চুক্তি অনুযায়ী উন্নয়নশীল দেশগুলো যাতে তাদের গ্রিনহাউস গ্যাস নিঃসরণ কমিয়ে আনতে পারে সেজন্য অর্থায়ন প্রতিবছর বাড়ানো হবে। ২০২০ সালের মধ্যে ব্যাংকটির মোট অর্থায়নের ৩৫ শতাংশ যাবে জলবায়ু পরিবর্তন মোকাবিলায় গৃহীত বিভিন্ন প্রকল্পের বিপরীতে। জানা গেছে ইউরোপিয়ান ইনভেস্টমেন্ট ব্যাংক বিশ্বের মোট ১৬০টি দেশে জলবায়ু খাতে অর্থায়ন করবে।  এদিকে ফ্রান্স ইতোমধ্যে যে বন্ড ছেড়েছে তা দিয়ে নবায়নযোগ্য জ্বালানি খাতে অর্থায়ন করা হবে। ২২ বছর মেয়াদি এসব বন্ডের সুদের হার রাখা হয়েছে এক দশমিক ৭৫ শতাংশ। গতকাল মঙ্গলবার থেকে এসব বন্ড বিক্রি শুরু করেছে ক্রেডিট এগ্রিকোল ব্যাংক। ফ্রান্সের পরিবেশ মন্ত্রী সিগোলিন রয়্যাল সংবাদ মাধ্যমকে বলেছেন প্যারিস জলবায়ু চুক্তি বাস্তবায়নে ফ্রান্স প্রতিশ্রুতিবদ্ধ। এ লক্ষ্যে ইতোমধ্যে কাজ শুরু হয়ে গেছে।  উল্লেখ্য প্যারিস চুক্তির পর প্রথম গ্রিন বন্ড চালু করেছিল পোল্যান্ড।
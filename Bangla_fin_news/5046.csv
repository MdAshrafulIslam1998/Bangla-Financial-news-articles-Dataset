Serial,Title,Date,Author,News
5046,জাল নোট আছে কীনা আগেই পরীক্ষার নির্দেশ,2016-06-13,ইত্তেফাক রিপোর্ট,চলমান রমজান ও আসন্ন ঈদে জাল নোট প্রতিরোধে নানা উদ্যোগ নিয়েছে বাংলাদেশ ব্যাংক। এরই অংশ হিসেবে গ্রাহকদের কাছ থেকে টাকা নেয়া ও দেয়ার সময় ব্যাংকের এটিএম মেশিনে টাকা ঢুকানোর আগে জালনোট শনাক্তকারী মেশিন দিয়ে পরীক্ষা করতে বলেছে বাংলাদেশ ব্যাংক। নোট জালকারী চক্রের অপতৎপরতা প্রতিরোধ সংক্রান্ত কেন্দ্রীয় ব্যাংকের সম্প্রতি এক প্রজ্ঞাপনে সব তফসিলি ব্যাংককে এ নির্দেশনা দেয়া হয়েছে। এছাড়া বিভিন্ন শপিংমলে জাল নোট শনাক্তকরণে মেশিন বসানোর উদ্যোগও হাতে নিয়েছে কেন্দ্রীয় ব্যাংক।  জালনোট প্রতিরোধে বগুড়া জেলাসহ দেশের প্রতিটি বিভাগীয় শহরের জনসমাগমস্থলে সপ্তাহের যেকোনো একদিন সন্ধ্যার পর এক ঘণ্টা করে আসল নোটের নিরাপত্তা বৈশিষ্ট্য নিয়ে তৈরি করা ভিডিও চিত্র প্রদর্শন করার উদ্যোগ নিতে ব্যাংকগুলোকে বলা হয়েছে। আর ব্যাংক খোলা থাকা অবস্থায় প্রতিটি শাখার ভেতরে থাকা টিভিতে এ ভিডিও প্রদর্শন করতে বলেছে বাংলাদেশ ব্যাংক।  বাংলাদেশ ব্যাংকের কারেন্সি ম্যানেজমেন্ট বিভাগ সূত্রে জানা গেছে অন্যান্য বারের মত এবারও দেশের বিভিন্ন স্থানে বিলি করা হবে ব্যাংক নোটের আসল বৈশিষ্ট্যসংবলিত হ্যান্ডবিল। এছাড়া ঈদ পর্যন্ত নিয়মিত পত্রপত্রিকা ও টেলিভিশনে জাল নোট বিষয়ে প্রচার চালানো হবে বলেও জানা গেছে।
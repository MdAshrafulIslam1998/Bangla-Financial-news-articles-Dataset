Serial,Title,Date,Author,News
5933,স্বল্প পুঁজির কোম্পানির পৃথক বাজার ডিসেম্বর থেকে,2015-08-07,ইত্তেফাক রিপোর্ট,পুঁজিবাজারে কারসাজি কমাতে স্বল্প পুঁজির কোম্পানিগুলোর জন্য পৃথক বোর্ড বা বাজার ট্রেডিং প্লাটফর্ম করা হচ্ছে। এ বোর্ডে তালিকাভুক্ত কোম্পানিগুলোর শেয়ার শুধু প্রাতিষ্ঠানিক ও বড় বিনিয়োগকারীরাই ক্রয় করতে পারবে।    ডিসেম্বরের মধ্যেই এ বোর্ড চালু করা যাবে বলে আশা করছে বাংলাদেশ সিকিউরিটিজ অ্যান্ড এক্সচেঞ্জ কমিশন বিএসইসি। পৃথক এ বোর্ড চালু হলে স্বল্প মূলধনী কোম্পানিগুলো শেয়ারবাজার থেকে মূলধন সংগ্রহ করতে পারবে। যা স্বল্প মূলধনী কোম্পানিগুলোর বিকাশে সহায়ক হবে।    পৃথক বোর্ড প্রসঙ্গে বিএসইসির কমিশনার আরিফ খান জানিয়েছেন স্বল্প মূলধনী কোম্পানিগুলোর জন্য পৃথক প্লাটফর্ম করার ফলে ছোট ছোট কোম্পানিগুলো বাজার থেকে মূলধন তুলতে পারবে। বিশেষ করে তথ্য ও প্রযুক্তি বিষয়ক কোম্পানিগুলোর জন্য নতুন দিগন্ত উম্মোচিত হবে। এ ছাড়া ভেঞ্চার অর্থায়ন এবং প্রাইভেট ইক্যুইটি অরগানাইজেশনগুলোর বিকাশেও শেয়ারবাজার অবদান রাখতে পারবে।    জানা গেছে বিশ্বের বিভিন্ন দেশে মূলধন বিবেচনায় কোম্পানির শেয়ার কেনাবেচনার জন্য আলাদা বাজারব্যবস্থা রয়েছে। বিশ্ববাজারের এ ধরনের পৃথক বোর্ডের অভিজ্ঞতা নিতে ভারত তুরস্ক লন্ডন এবং যুক্তরাষ্ট্রের নাসডাক স্টক এক্সচেঞ্জের সাথে বর্তমানে বিএসইসি অভিজ্ঞতা বিনিময় করছে।
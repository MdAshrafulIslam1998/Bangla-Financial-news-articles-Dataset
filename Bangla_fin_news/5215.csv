Serial,Title,Date,Author,News
5215,বেইজিংয়ে ক্ষুদ্রঋণ কোম্পানি প্রতিষ্ঠার লক্ষ্যে চুক্তি স্বাক্ষর,2016-04-23,অনলাইন ডেস্ক,চীনের বেইজিংয়ের একটি যৌথ মূলধনী সামাজিক ব্যবসা কোম্পানি প্রতিষ্ঠার লক্ষ্যে ইউনূস সেন্টারে গ্রামীণ চায়না এবং হেং চ্যাং লি টং ইনভেস্টমেন্ট ম্যানেজমেন্ট কোম্পানির মধ্যে একটি চুক্তি স্বাক্ষরিত হয়েছে।  নবগঠিত এই কোম্পানির নাম গ্রামীণ হেং চ্যাং। দরিদ্র জনগোষ্ঠীকে আর্থিক সেবা প্রদানের উদ্দেশ্যে এই কোম্পানি প্রতিষ্ঠা করা হচ্ছে বলে ইউনূস সেন্টারের এক প্রেস বিজ্ঞপ্তিতে জানানো হয়।  চুক্তি স্বাক্ষর ও মতবিনিময় করতে চীনের কোম্পানি দুটির প্রধান নির্বাহীরা গত বৃহস্পতিবার ইউনূস সেন্টারে প্রফেসর মুহাম্মদ ইউনূসের সাথে সাক্ষাৎ করেন।  নতুন কোম্পানিটির কার্যক্রম শুরু করতে হেং চ্যাং ইনভেস্টমেন্ট কোম্পানি প্রাথমিকভাবে প্রায় এক মিলিয়ন মার্কিন ডলার বিনিয়োগ করছে। গ্রামীণ হেং চ্যাংএর কার্যক্রম বৃদ্ধির সাথে সাথে কোম্পানিটি সামাজিক ব্যবসায় আরো বিনিয়োগ করবে।
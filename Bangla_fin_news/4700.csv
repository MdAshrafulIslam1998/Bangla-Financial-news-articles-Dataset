Serial,Title,Date,Author,News
4700,সিলেটে আয়কর আদায় ৩৫ কোটি টাকা,2016-11-08,অনলাইন ডেস্ক,উৎসবমুখর পরিবেশে সিলেটে সাত দিনব্যাপী আয়কর মেলা সম্পন্ন হয়েছে। সোমবার সন্ধ্যায় আনুষ্ঠানিকতার মধ্য দিয়ে মেলার সমাপ্তি ঘোষণা করা হয়। মেলায় আয়কর আদায় হয়েছে ৩৪ কোটি ৮২ লাখ টাকা যা লক্ষ্যমাত্রার চেয়ে ১৪ কোটি ৮২ লাখ টাকা বেশি।  মেলার শেষদিন সোমবার সিলেটে আয়কর মেলায় আয়কর দাতাদের ছিলো উপচেপড়া ভিড়। বৈরি আবহাওয়াকে উপেক্ষা করে উৎসবমুখর পরিবেশে কর প্রদান করেছেন বিভিন্ন পেশার লোকজন। শেষদিনে সিলেটে মেলা থেকে কর আদায় হয়েছে প্রায় ৭ কোটি টাকা। এবার সিলেটে মেলায় কর আদায়ের লক্ষ্যমাত্রা ধরা হয়েছিলো ২০ কোটি টাকা। তবে মেলার পঞ্চম দিনেই রাজস্ব আদায়ের লক্ষামাত্রাকে ছাড়িয়ে যায়।  কর আদায়ের পরিমাণকে সন্তোষজনক উল্লেখ করে সিলেট কর অঞ্চলের অতিরিক্ত কর কমিশনার তৌহিদুল ইসলাম বলেন আমরা এবার কিছুটা রক্ষণশীল ছিলাম। তাই ২০ কোটি টাকা লক্ষ্যমাত্রা নির্ধারণ করা হয়েছিল। তবে লক্ষ্যমাত্রার চেয়ে অনেক বেশি কর আদায় করা হয়েছে। গত বছর থেকেও এবার প্রায় ১ কোটি টাকা বেশি কর আদায় হয়েছে বলে জানান তিনি।  উল্লেখ্য গত ১ নভেম্বর সিলেট নগরীর রিকাবীবাজারের মোহাম্মদ আলী জিমনেসিয়াম হলে শুরু হয় সপ্তাহব্যাপী আয়কর মেলা। এবার সিলেট ছাড়াও বিভাগের তিন জেলায় পৃথকভাবে হবিগঞ্জ মৌলভীবাজার ও সুনামগঞ্জে আয়কর মেলা অনুষ্ঠিত হয়। এছাড়া উপজেলা শহর গোলাপগঞ্জ ছাতক এবং শ্রীমঙ্গলেও দিনব্যাপী মেলা অনুষ্ঠিত হয়। বাসস।   ইত্তেফাকএমআই
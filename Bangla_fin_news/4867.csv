Serial,Title,Date,Author,News
4867,ডিএসইতে লেনদেন বাড়লেও হতাশা কাটেনি,2016-09-10,ইত্তেফাক রিপোর্ট,ঈদুল আজহার আগে পুঁজিবাজারে লেনদেনের পরিমাণ কিছুটা বাড়লেও স্টক ব্রোকার ও বিনিয়োগকারীদের মধ্যে হতাশা কাটেনি। গেল সপ্তাহে ঢাকা স্টক এক্সচেঞ্জের ডিএসই দৈনন্দিন গড় লেনদেন হয়েছে ৪৭২ কোটি টাকা।  তথ্যে দেখা গেছে গেল সপ্তাহে মোট দুই হাজার ৩৬১ কোটি ৪৭ লাখ টাকার শেয়ার লেনদেন হয়েছে। এর আগের সপ্তাহে লেনদেন হয় ২ হাজার ২২৩ কোটি ৮২ লাখ টাকার শেয়ার। সেই হিসাবে আলোচ্য সপ্তাহে লেনদেন বেড়েছে ১৩৭ কোটি ৬৫ লাখ টাকা।  স্টক ব্রোকারদের সঙ্গে কথা বলে জানা গেছে গেল দুই সপ্তাহে লেনদেন কিছুটা বেড়ে চারশ কোটি টাকার বেশি হলেও দীর্ঘদিন ধরেই বাজারে লেনদেন হয়েছে তিনশ কোটি টাকার ঘরে। তাছাড়া বাজারের সার্বিক পরিস্থিতি বিবেচনায় লেনদেন হওয়া দরকার ছয়শ থেকে সাতশ কোটি টাকা। তা না হলে স্টক ব্রোকাররা মুনাফা করতে পারবে না। এমনিতেই বাজারে ধ্বসের কারণে তারা ক্ষতিগ্রস্ত হয়েছে। এখন লেনদেন কম হওয়ায় স্টক ব্রোকার ও মার্চেন্ট ব্যাংকগুলো সংকটের মধ্যে রয়েছে।  এদিকে গেল সপ্তাহে এ ক্যাটাগরির কোম্পানির শেয়ারে লেনদেন হয়েছে মোট লেনদেনের ৮৯ দশমিক ১৯ শতাংশ। বি ক্যাটাগরির কোম্পানিতে লেনদেন হয়েছে এক দশমিক ৬৯ শতাংশ। এন ক্যাটাগরির কোম্পানির শেয়ারে লেনদেন হয়েছে আট দশমিক ৬০ শতাংশ। জেড ক্যাটাগরির শেয়ারে লেনদেন হয়েছে শূন্য দশমিক ৫২ শতাংশ।
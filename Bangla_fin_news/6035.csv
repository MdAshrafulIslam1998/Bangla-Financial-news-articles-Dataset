Serial,Title,Date,Author,News
6035,পুঁজিবাজারে লেনদেন কমলেও সূচক বেড়েছে,2015-07-13,ইত্তেফাক রিপোর্ট,সোমবার পুঁজিবাজারে লেনদেন কমলেও বেড়েছে সূচক। ঢাকা স্টক এক্সচেঞ্জে ডিএসই লেনদেন কমে পাঁচশ কোটি টাকার নিচে নেমে এসেছে।  তবে লেনদেনে সবচেয়ে বেশি অবদান ছিল ওষুধ খাতের। এ খাতে লেনদেন হয়েছে ১৩৬ কোটি টাকা। যা ডিএসইর মোট লেনদেনের ২৮ ভাগ। এছাড়া জ্বালানি ও ইঞ্জিনিয়ারিং খাতে লেনদেন হয়েছে ১৪৫ কোটি টাকা।  তথ্যে দেখা গেছে সোমবার ডিএসইর ব্রড ইনডেক্স ডিএসইএক্স ১৩ পয়েন্ট বেড়ে ৪ হাজার ৬২৮ পয়েন্টে দাঁড়িয়েছে। ডিএস৩০ মূল্য সূচক ৩ পয়েন্ট বেড়ে ১ হাজার ৮১৫ পয়েন্টে দাঁড়িয়েছে। ডিএসইতে মোট লেনদেন হয়েছে ৪৯৪ কোটি ৩২ লাখ টাকা। যা আগের দিনের চেয়ে ৫৯ কোটি ৪২ লাখ টাকা কম। লেনদেনকৃত ৩২১টি কোম্পানির মধ্যে দাম বেড়েছে ১৪০টির কমেছে ১২৭টির এবং অপরিবর্তিত রয়েছে ৫৪টি কোম্পানির শেয়ারের। অপরদিকে চট্টগ্রাম স্টক এক্সচেঞ্জের সিএসই সার্বিক মূল্য সূচক আগের দিনের চেয়ে ৩৮ পয়েন্ট বেড়ে ১৪ হাজার ২৪১ পয়েন্টে দাঁড়িয়েছে। লেনদেন হয়েছে ৩৭ কোটি ৭ লাখ টাকা। লেনদেনকৃত ২৪৮টি কোপানির মধ্যে দাম বেড়েছে ১১৮টির কমেছে ১০০টির এবং অপরিবর্তিত রয়েছে ৩০টি কোম্পানির শেয়ারের।  ডিএসই জানিয়েছে পুঁজিবাজারে তালিকাভুক্ত কোম্পানি হাইডেলবার্গ সিমেন্ট ও খান ব্রাদার্স পিপি ওভেন ব্যাগ কোম্পানির শেয়ার দর বাড়ার কোনো কারণ নেই। কোম্পানি দুটির শেয়ারের অস্বাভাবিক দর বাড়ার কারণ জানতে চেয়ে পাঠানো নোটিশের প্রেক্ষিতে কোম্পানি কর্তৃপক্ষ এ তথ্য জানিয়েছে।  জানা গেছে গত ১০ কার্যদিবসে হাইডেলবার্গ সিমেন্টের শেয়ার দর ৫৫৭ টাকা থেকে বেড়ে ৬৫৩ টাকা হয়। অর্থাৎ শেয়ারটির দর বেড়েছে প্রায় ৯৬ টাকা বা ১৭ দশমিক ১৮ শতাংশ। আর খান ব্রাদার্স পিপি ওভেন ব্যাগের শেয়ার দর গত এক মাস ধরেই থেমে থেমে বাড়ছে। ১৪ জুন কোম্পানিটির শেয়ার দর ছিল ২২ দশমিক ৯০ টাকা। ১২ জুলাই তা বেড়ে ৩০ দশমিক ৫০ টাকায় গিয়ে দাঁড়ায়। এ সময়ে কোম্পানিটির শেয়ার দর বেড়েছে ৩৩ দশমিক ১৮ শতাংশ।
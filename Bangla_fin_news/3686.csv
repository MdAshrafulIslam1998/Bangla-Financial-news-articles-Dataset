Serial,Title,Date,Author,News
3686,সোনালী ব্যাংকের শাখা ব্যবস্থাপককে সাসপেন্ড,2018-01-17,ইত্তেফাক রিপোর্ট,সোনালী ব্যাংকের রূপসী বাংলা শাখার ব্যবস্থাপক মল্লিক আব্দুল্লাহ আল মামুনকে ডিজিএম সাসপেন্ড করেছে কর্তৃপক্ষ। বাংলাদেশ ব্যাংকের পরিদর্শন দলকে গলা ধাক্কা দিয়ে বের করে দেওয়ার অভিযোগে এ ব্যবস্থা নেওয়া হয়।  বুধবার বিকালে এ সংক্রান্ত অফিস আদেশ জারি করে সোনালী ব্যাংক। হলমার্ক কেলেঙ্কারির ঘটনায় সোনালী ব্যাংকের এ শাখাটি ব্যাপকভাবে আলোচিত।  জানা গেছে বাংলাদেশ ব্যাংকের যুগ্মপরিচালক মোহাম্মদ আবুল কাশেমসহ তিন সদস্যের একটি প্রতিনিধি দল গত সোমবার সোনালী ব্যাংকের রূপসী বাংলা শাখা পরিদর্শনে যান। শাখায় গিয়ে ব্যবস্থাপককে না পেয়ে হাজিরা খাতা চেক করে দেখতে পান আগের দিন অনেক কর্মকর্তার স্বাক্ষর নেই। ব্যবস্থাপক শাখায় আসার পর বিষয়টি নিয়ে আলোচনার এক পর্যায়ে তিনি রেগে গিয়ে পরিদর্শক দলকে বলেন দেরিতে আসা বা স্বাক্ষর না করার জবাবদিহীতা নেওয়ার দায়িত্ব কেন্দ্রীয় ব্যাংকের না। এ বিষয়ে সোনালী ব্যাংক কর্তৃপক্ষের কাছে তিনি জবাব দেবেন। বিষয়টি নিয়ে বাকবিতাণ্ডার এক পর্যায়ে পরিদর্শক দলকে বের হয়ে না গেলে গলা ধাক্কা দিয়ে বের করে দেওয়ার হুমকি দেন। কেন্দ্রীয় ব্যাংকের অন্য কর্মকর্তারা ঘটনা জানার পর ঊর্ধ্বতন কর্তৃপক্ষের কাছে গিয়ে অবিলম্বে ব্যবস্থা না নিলে নতুন করে পরিদর্শন না করার ঘোষণা দেন। কেন্দ্রীয় ব্যাংকের ঊর্ধ্বতন কর্তৃপক্ষের হস্তক্ষেপে বুধবার এ ব্যবস্থান নেয় সোনালী ব্যাংক।  ইত্তেফাকএমআই
Serial,Title,Date,Author,News
4172,ভ্যাটের হার ১২ শতাংশে আনার সুপারিশ সিপিডির,2017-05-27,ইত্তেফাক রিপোর্ট,মূল্য সংযোজন কর মূসক বা ভ্যাটের হার ১২ শতাংশে নামিয়ে আনার আহ্বান জানিয়েছে বেসরকারি গবেষণা প্রতিষ্ঠান সেন্টার ফর পলিসি ডায়ালগ সিপিডি। একই সাথে আয়করের নিম্নতম স্তরটি ১০ শতাংশের পরিবর্তে সাড়ে ৭ শতাংশ করার সুপারিশ করেছে সংস্থটি। অর্থনৈতিক পরিস্থিতি বিশ্লেষণ করে সিপিডি উল্লেখ করেছে সরকার ৭ দশমিক ২ ভাগ প্রবৃদ্ধির যে তথ্য দিয়েছে তাতে অসামঞ্জস্যতা ও অমিল রয়েছে। হাওর অঞ্চলে এবার ফসলের বড় ক্ষয়ক্ষতি হলেও পরিসংখ্যান ব্যুরোর বিসিএস হিসাবে সেটি আসেনি। অন্যদিকে শিল্প উৎপাদন পরিস্থিতি ও শিল্পখাতে প্রবৃদ্ধির তথ্যে অমিল রয়েছে বলে উল্লেখ করেছে সিপিডি। এবার রাজস্ব আদায় ৩৮ হাজার কোটি টাকা কম হতে পারে বলে মনে করছে সংস্থাটি।  অর্থনৈতিক পরিস্থিতি বিশ্লেষণ উপলক্ষে শনিবার রাজধানীর ব্র্যাক সেন্টারে আয়োজিত সংবাদ সম্মেলনে মূল উপস্থাপনা তুলে ধরেন সিপিডির ফেলো গবেষক তৌফিকুল ইসলাম খান। সিপিডির নির্বাহী পরিচালক ড. ফাহমিদা খাতুনের সঞ্চালনায় বিভিন্ন প্রশ্নের উত্তর দেন সিপিডির ফেলো ড. দেবপ্রিয় ভট্টাচার্য এবং অধ্যাপক মোস্তাফিজুর রহমান।  দেবপ্রিয় ভট্টাচার্য বলেন অর্থনীতিকে অতিমাত্রায় প্রবৃদ্ধি নির্ভর দৃষ্টিভঙ্গিতে দেখা হচ্ছে। একদিকে জিডিপি প্রবৃদ্ধি হচ্ছে কিন্তু সেভাবে কর্মসংস্থান হচ্ছে না। তিনি উদাহরণ দিয়ে বলেন যে পরিমাণ তৈরি পোশাক উৎপাদন ও রপ্তানি হচ্ছে সেই অনুসারে কর্মসংস্থান হচ্ছে না। তার মতে এটি অর্থনীতির অত্যন্ত খণ্ডিত ও অসম্পূর্ণ চিত্র। সবচেয়ে দুস্থ মানুষটি অর্থনীতি থেকে কতটা পেল সেটা বিবেচ্য হওয়া উচিত।  তিনি বলেন প্রবৃদ্ধি নির্ভর বিতর্ক অনেক ক্ষেত্রে অবান্তর। পুরো অর্থনীতি ধাবিত হচ্ছে রাষ্ট্রের দ্বারা। জিডিপিতে যে বাড়তি বিনিয়োগ আসছে তা রাষ্ট্রীয় বিনিয়োগের ফলে হয়েছে। ভোগের ক্ষেত্রে অতিরিক্ত অংশটি আসছে তাও রাষ্ট্রের ভোগ। এখানে ব্যক্তি বিনিয়োগ ও ভোগ বাড়ছে না।  ইত্তেফাকএমআই
Serial,Title,Date,Author,News
4965,রায়ের প্রভাব কার্যক্রমে পড়বে না ব্র্যাক,2016-08-03,অনলাইন ডেস্ক,আয়কর পরিশোধ করা নিয়ে আপিল বিভাগের রায়ের প্রভাব প্রতিষ্ঠানের কার্যক্রমে পড়বে না বলে সারাদেশে সংস্থার সেবাগ্রহীতা ও অংশীদারদের আশ্বস্ত করেছে ব্র্যাক। বুধবার আপিল বিভাগের এক রায়ে ৪০৪ কোটি টাকা আয়কর পরিশোধের আদেশ হওয়ার পর এক সংবাদ বিজ্ঞপ্তিতে এ কথা জানিয়েছে বাংলাদেশ তথা বিশ্বের বৃহত্তম এনজিওটি।  বিবৃতিতে বলা হয় এই রায়ের ফলে দেশজুড়ে চলমান ব্র্যাকের মানবসেবামূলক কর্মসূচিতে বা কর্মসূচিসমূহের সেবাগ্রহীতাদের উপর কোনো বিরূপ প্রতিক্রিয়া পড়বে না।  গত ১১টি করবর্ষের জন্য আয়কর বাবদ কর আপিল ট্রাইব্যুনাল কর্তৃক নির্ধারিত ৪০৪ কোটি ২০ লাখ ৫৮ হাজার ৮৯২ টাকা পরিশোধের সিদ্ধান্ত বহাল রেখে বুধবার রায় দিয়েছে আপিল বিভাগ। কর আপিল ট্রাইব্যুনালের আদেশের বিরুদ্ধে ব্র্যাকের আবেদনে হাই কোর্ট বলেছিল এনজিওটি ওই আয়কর অব্যাহতি পাওয়ার যোগ্য। তবে আপিল বিভাগ হাই কোটের্র ওই রায় বাতিল করেছে।  বিবৃতিতে বলা হয় হাই কোর্ট ২০১৪ সালে দাতব্য সংস্থা হিসেবে ব্র্যাকের সামাজিক উদ্যোগসমূহের আয়কে আয়করের আওতামুক্ত করে রায় দেন। এখানে উল্লেখ্য যে ব্র্যাক প্রতিষ্ঠিত সামাজিক উদ্যোগসমূহ থেকে লব্ধ অর্থ সামাজিক উন্নয়ন খাতে ব্যয়িত হয়ে থাকে।  ব্র্যাক সবসময়ই আইন ও আদালতের প্রতি শ্রদ্ধাশীল উল্লেখ করে এতে বলা হয় আপিল বিভাগের পূর্ণাঙ্গ রায় পাওয়ার পর আইনজীবীদের সঙ্গে আলোচনা করে রিভিউ সংক্রান্ত সিদ্ধান্ত নেয়া হবে।
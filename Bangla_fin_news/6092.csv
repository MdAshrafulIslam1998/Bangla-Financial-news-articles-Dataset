Serial,Title,Date,Author,News
6092,বাজারে ২২ হাজার কোটি টাকার নতুন নোট,2015-07-04,ইত্তেফাক রিপোর্ট,পবিত্র ঈদুল ফিতরকে সামনে রেখে ২২ হাজার কোটি টাকার নতুন নোট বাজারে ছাড়ছে বাংলাদেশ ব্যাংক। বিভিন্ন অংকের মুদ্রা মিলিয়ে এই টাকা বাজারে ছাড়া হচ্ছে। বৃহস্পতিবার থেকে নতুন নোট বিনিময় শুরু হয়েছে।  দেশব্যাপী কেন্দ্রিয় ব্যাংকের ৯টি শাখা অফিসসহ বাণিজ্যিক ব্যাংকের কয়েকটি শাখা থেকে নতুন টাকা সংগ্রহ করা যাচ্ছে। একজন গ্রাহক বিভিন্ন অংকের নোট ও কয়েন মিলিয়ে সাড়ে ৯ হাজার টাকা বিনিময় করতে পারবেন।  এ প্রসঙ্গে কেন্দ্রীয় ব্যাংকের কারেন্সী বিভাগের দায়িত্ব প্রাপ্ত নির্বাহী পরিচালক শুভঙ্কর সাহা বাসসকে বলেনপ্রতিবছর ঈদপূজার মতো বড় উৎসবে মানুষের আর্থিক লেনদেন বেড়ে যায়। এতে বাজারে নোটের যে অতিরিক্ত চাহিদার সৃষ্টি হয় তা মেটাতে আমরা নতুন নোট ছাড়ার প্রস্তুতিও নিয়ে থাকি। এবার ঈদে গ্রাহকদের চাহিদা মেটাতে ২২ হাজার কোটি টাকার নোট ছাড়ার প্রস্তুতি রয়েছে। বৃহস্পতিবার থেকে নোট বিনিময় কার্যক্রম শুরু হয়েছে।  তিনি জানান গ্রাহকরা রাজধানীতে বাংলাদেশ ব্যাংক ছাড়া বিভিন্ন বাণিজ্যিক ব্যাংকের ২০টি শাখা থেকে নতুন নোট সংগ্রহ করতে পারবেন। এছাড়া চট্টগ্রামসহ বিভাগীয় শহরগুলোতে কেন্দ্রিয় ব্যাংকের পাশাপাশি বাণিজ্যিক ব্যাংকের শাখা হতে এটি বিতরণ করা হবে।  বাজারের চাহিদামাফিক নোট সরবরাহের পূর্ণ প্রস্তুতি রয়েছে বলে তিনি জানান।  এদিকে নতুন নোট ছাড়াকে কেন্দ্র করে জাল কারবারিরা যেন সক্রিয় হয়ে না ওঠে সে দিকের কড়া নজর রাখছে বাংলাদেশ ব্যাংক।  সূত্র জানায় জালনোট প্রতিরোধে সচেতনতা বাড়াতে ভিডিও প্রেজেটেশনের মাধ্যমে সব ব্যাংকে জনসমক্ষে জালনোট শনাক্তের উপায় উপস্থাপন করতে বলা হয়েছে। রাজধানীসহ বিভাগীয় শহরগুলোর বড় বিপনী বিতানে জালনোট শনাক্তকারী মেশিন সরবরাহ করেছে কেন্দ্রিয় ব্যাংক।  গত বছর রমজানে ২০ হাজার কোটি টাকার নতুন নোট বাজারে ছাড়া হয়েছিলো। ওই সব নোটের বেশিরভাগই ছিল পুরাতন নোট নতুন করে ইস্যুু করা। এবার মুদ্রানীতির সঙ্গে সামঞ্জস্য রেখে নতুন নোট বেশি ইস্যু করা হচ্ছে। তবে পুরাতন নোটও ইস্যু করা হচ্ছে।
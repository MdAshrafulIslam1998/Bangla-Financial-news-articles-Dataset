Serial,Title,Date,Author,News
6727,৩০ কোটি ডলার ঋণ দিচ্ছে বিশ্বব্যাংক,2015-02-09,ইত্তেফাক রিপোর্ট,দারিদ্র্য দূরীকরণের কাজে ৩০ কোটি মার্কিন ডলার ঋণ সহায়তা দিচ্ছে বিশ্বব্যাংক। এর মাধ্যমে ইনকাম সাপোর্ট প্রোগ্রাম ফর দ্য পুওরেস্ট আইএসপিপি প্রকল্পের আওতায় ৬ লাখ দুস্থ নারী নগদ অর্থ সহায়তা পাবে। ঢাকা ও রংপুর বিভাগের ৭টি জেলার ৪২টি উপজেলার ৪৪৩টি ইউনিয়নের ৬ লাখ দুস্থ নারীকে নগদ অর্থ সহায়তা প্রদান করা হবে। এ বিষয়ে বাংলাদেশ ও বিশ্বব্যাংকের মধ্যে একটি ঋণচুক্তি হয়েছে। সোমবার বিকেলে রাজধানীর শেরেইবাংলা নগরে অর্থনৈতিক সম্পর্ক বিভাগের এনইসি২ সম্মেলন কক্ষে এ চুক্তি সই করা হয়। বাংলাদেশের পক্ষে অর্থনৈতিক সম্পর্ক বিভাগের সিনিয়র সচিব মোহাম্মদ মেজবাহউদ্দিন এবং বিশ্বব্যাংকের পক্ষে বাংলাদেশে নিযুক্ত বিশ্বব্যাংকের কান্ট্রি ডিরেক্টর জোহানেস জাট ঋণচুক্তিতে সই করেন। মোহাম্মদ মেজবাহউদ্দিন সাংবাদিকদের বলেন ঋণের ওপর বিশ্বব্যাংককে ৬ বছরের গ্রেস পিরিয়ড়সহ ৩৮ বছরে বার্ষিক দশমিক ৭৫ শতাংশ হারে সার্ভিজ চার্জ দিতে হবে। প্রকল্পটি স্থানীয় সরকার পল্লী উন্নয়ন ও সমবায় মন্ত্রণালয়ের স্থানীয় সরকারের আওতায় চলতি বছরের এপ্রিল থেকে ২০২০ সালের জুন মেয়াদে বাস্তবায়িত হবে। তিনি আরও বলেন প্রকল্পটির আওতায় দরিদ্র অন্তঃসত্ত্বা মায়েদের গর্ভকালীন সময়ে মোট ৪ বার স্বাস্থ্য পরীক্ষা করানো হবে। এসব পরীক্ষার জন্য ২০০ টাকা করে মোট ৮০০ টাকা নগদ দেয়া হবে। এছাড়া অন্তঃসত্ত্বা মায়েরা প্রতিমাসে অনুষ্ঠিত শিশু পুষ্টি ও উন্নত শিক্ষা সংক্রান্ত কর্মশালায় অংশগ্রহণ করলে প্রতিমাসে ৫০০ টাকা করে দেয়া হবে। এছাড়াও ২৪ মাস বয়সী পর্যন্ত দরিদ্র শিশুদের মাসে একবার শরীর বৃদ্ধির পরিস্থিতি পরীক্ষা করলে নগদ ৫০০ টাকা দেয়া হবে। ২৫ থেকে ৬০ মাস বয়সী শিশুদের তিন মাসে একবার শরীর বৃদ্ধির পরীক্ষা করলে নগদ ১০০০ টাকা দেয়া হবে।
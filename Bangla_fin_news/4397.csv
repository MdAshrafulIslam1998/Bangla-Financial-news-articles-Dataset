Serial,Title,Date,Author,News
4397,অবশেষে পুঁজিবাজারে কিছুটা দর সংশোধন,2017-01-19,ইত্তেফাক রিপোর্ট,টানা সাত কর্মদিবস ধরে পুঁজিবাজার ঊর্ধ্বমুখী থাকার পর বুধবার কিছুটা দর সংশোধন হয়েছে। এ সাত দিনে ঢাকা স্টক এক্সচেঞ্জের ডিএসই সার্বিক মূল্য সূচক বেড়েছে ৪১৭ পয়েন্ট। আর গতকাল সূচক কমেছে ৪১ পয়েন্ট। তবে গতকাল সূচক কমলেও লেনদেন হয়েছে প্রায় দুই হাজার কোটি টাকা।  বাজার সংশ্লিষ্টরা বলছেন বাজারে একটানা সূচক বাড়তে থাকা ইতিবাচক নয়। বরং মাঝে মাঝে দর সংশোধন হওয়া উচিত। অন্যথায় বাজারে বড় ধরনের ধ্বসের আশঙ্কা দেখা দেয়। গত এক মাস ধরে যেভাবে একটানা দর বাড়ছে তাতে কিছুটা দর সংশোধন হওয়াই স্বাভাবিক। তবে সাম্প্রতিক সময়ে বাজারে প্রচুর তারল্য রয়েছে। অনেক নতুন বিনিয়োগকারী বিনিয়োগ করছেন। বিদেশি বিনিয়োগকারীরাও বাজারে বিনিয়োগ করছেন তাই শেয়ারের দাম বাড়ছে। সঙ্গে বাড়ছে লেনদেনের পরিমাণ। সংশ্লিষ্টরা বলছেন গত এক মাস ধরে টানা দর বাড়ায় অনেকেই এখন মুনাফা তুলে নিচ্ছেন। এটাই বাজারের স্বাভাবিক প্রক্রিয়া।  ডিএসইর তথ্যে দেখা গেছে ডিএসইর প্রধান মূল্যসূচক ডিএসইএক্স ৪১ পয়েন্ট কমেছে। ডিএসইতে লেনদেন হয়েছে ১ হাজার ৯৮৯ কোটি ৩৩ লাখ টাকা। যা ২০১০ সালের ৭ ডিসেম্বরের মধ্যে দ্বিতীয় সর্বোচ্চ লেনদেন। আগের দিন মঙ্গলবার এ সময়ের মধ্যে সবচেয়ে বেশি ২ হাজার ৬৪ কোটি ৯৭ লাখ টাকার শেয়ার ও ইউনিট লেনদেন হয়েছিল। গতকাল ডিএসইতে ৩২৮টি কোম্পানির শেয়ার ও ইউনিটের লেনদেন হয়েছে। এর মধ্যে ১১৪টি বা ৩৫ শতাংশ কোম্পানির শেয়ার ও ইউনিটের দর বেড়েছে। আর ১৯১টি বা ৫৮ শতাংশ কোম্পানির দর কমেছে। এদিন অপর শেয়ারবাজার চট্টগ্রাম স্টক এক্সচেঞ্জের সিএসই সিএসসিএক্স সূচক ৯১ পয়েন্ট কমে দাঁড়িয়েছে ১০ হাজার ২৮৮ পয়েন্টে। এদিন সিএসইতে ১২১ কোটি ৫২ লাখ টাকার শেয়ার ও ইউনিট লেনদেন হয়েছে।  টাকার অঙ্কে ডিএসইতে সবচেয়ে বেশি লেনদেন হয়েছে বারাকা পাওয়ারের শেয়ার। এদিন কোম্পানির ৭৩ কোটি ৫০ লাখ টাকার শেয়ার লেনদেন হয়েছে। লেনদেনে দ্বিতীয় স্থানে থাকা বেক্সিমকোর ৭১ কোটি ৫৭ লাখ টাকার শেয়ার লেনদেন হয়েছে। ৫৬ কোটি ৮৬ লাখ টাকার শেয়ার লেনদেন হয়েছে তৃতীয় স্থানে থাকা আরএকে সিরামিকসে। লেনদেনে এরপর রয়েছে লাফার্জ সুরমা সিমেন্ট বাংলাদেশ বিল্ডিং সিস্টেমস সাইফ পাওয়ারটেক লংকাবাংলা ফাইন্যান্স ইফাদ অটোস ওরিয়ন ফার্মাসিউটিক্যালস ও কেয়া কসমেটিকস।
Serial,Title,Date,Author,News
6361,৬৫ লাখ গাড়ির ত্রুটিপূর্ণ এয়ারব্যাগ পাল্টাচ্ছে টয়োটা ও নিশান,2015-05-13,অনলাইন ডেস্ক,জাপানের গাড়ি প্রস্তুতকারী কোম্পানি টয়োটা ও নিশান বিশ্বব্যাপী ৬৫ লাখ গাড়ি ফিরিয়ে নেয়ার সিদ্ধান্ত নিয়েছে। গাড়িগুলোতে ব্যবহৃত ত্রুটিপূর্ণ এয়ারব্যাগ পাল্টে দিতে এই উদ্যোগ নিয়েছে কোম্পানি দুটি। দুর্ঘটনার সময় অন্য কোন গাড়ি বা কোন কিছুর সাথে মুখোমুখি ধাক্কা লাগা মাত্র এয়ারব্যাগ ড্যাশবোর্ড থেকে ফুলে বেরিয়ে গিয়ে যাত্রী ও ড্রাইভারে প্রাণ রক্ষা করতে সহায়তা করে।  বিশ্বের সর্ববৃহৎ গাড়ি তৈরিকারী কোম্পানি টয়োটা জানিয়েছে মার্চ ২০০৩ থেকে ২০০৭ সালের নভেম্বর পর্যন্ত বিশ্বব্যাপী বিক্রি করা ৩৫ টি মডেলের প্রায় ৫০ লাখ গাড়িতে ব্যবহৃত টাকাটা কোম্পানির তৈরি এয়ার ব্যাগে ত্রুটি ধরা পড়ায় তারা সেসব এয়ারব্যাগ পাল্টে নতুন এয়ারব্যাগ লাগিয়ে দিবেন। একই ত্রুটির কারণে জাপানের আরেকটি গাড়ি তৈরির কোম্পানি নিসান তাদের প্রায় ১৬ লাখ গাড়ির এয়ারব্যাগ পরিবর্তন করে দেয়ার সিদ্ধান্ত নিয়েছে।  তবে দুটি কোম্পানিই জানিয়েছে ত্রুটি থাকার পরও একারণে এখন পর্যন্ত কোন দুর্ঘটনার ঘটনার খবর পাওয়া যায়নি। তদন্তে ত্রুটি ধরা পড়ার পর নিরাপত্তার স্বার্থেই তারা এই পদক্ষেপ নিচ্ছেন। সূত্র বিবিসি
Serial,Title,Date,Author,News
6797,এক টাকা ও দুই টাকার নোট থাকবে অর্থমন্ত্রী,2015-01-19,ইত্তেফাক রিপোর্ট,এক টাকা ও দুই টাকার মুদ্রা উঠিয়ে নেয়া হবে বলে মন্তব্য করার পরদিনই নিজের বক্তব্য থেকে সরে এসেছেন অর্থমন্ত্রী আবুল মাল আবদুল মুহিত। সোমবার রাজধানীর বঙ্গবন্ধু শেখ মুজিব মেডিকেল বিশ্ববিদ্যালয়ে বিএসএমএমইউ আন্তর্জাতিক অটিজম ও অর্থপেডিক সম্মেলন শেষে সাংবাদিকদের এক প্রশ্নের জবাবে তিনি এ কথা জানিয়েছেন। অর্থমন্ত্রী বলেছেন এক টাকা ও দুই টাকার যে নোটগুলো বাজারে আছে তা থাকবে। যখন এক টাকা ও দুই টাকার নোটের ভাংতি আর প্রয়োজন হবে না তখনই এগুলো তুলে নেয়া হবে। এদিকে গত রবিবার সচিবালয়ে এক অনুষ্ঠানশেষে অর্থমন্ত্রী আবুল মাল আবদুল মুহিত সাংবাদিকদের বলেছিলেন আগামীতে ৫ টাকার নিচে কোনো মুদ্রা না রাখার চিন্তাভাবনা করছে সরকার। এ জন্য নতুন ৫ টাকার মুদ্রা বাজারে ছাড়া হবে। নতুন এ মুদ্রা বাজারে ছাড়ার আগে ৫ টাকার নিচে যে সব মুদ্রা আছে ১ টাকা ও ২ টাকা সেগুলো বাজার থেকে তুলে নেওয়া হবে। এক প্রশ্নের জবাবে তিনি বলেছিলেন এক টাকা ও দুই টাকা এখন ইউজলেস। শুধু শুধু এগুলো বহনের বোঝা বাড়িয়ে লাভ কী। তবে অর্থমন্ত্রীর এ ধরনের মন্তব্যের পর অর্থনীতিবিদরা এর তীব্র সমালোচনা করেন। অর্থনীতিবিদরা জানিয়েছেন এক টাকা ও দুই টাকার মুদ্রা না থাকলে ভাংতি লেনদেনের ক্ষেত্রে অনেক সমস্যায় পড়তে হবে। তাছাড়া ভাংতি টাকার অভাবে পণ্যের দামও বেড়ে যেতে পারে। অর্থনীতিবিদদের এমন বিশ্লেষণের পরই অর্থমন্ত্রী নিজের বক্তব্য থেকে সরে আসলেন।
Serial,Title,Date,Author,News
3795,আজ থেকে আবার বাড়ছে সোনার দাম,2017-11-26,অনলাইন ডেস্ক,দুই মাস পর সোনার দাম আজ থেকে আবার পরিবর্তিত হচ্ছে। কয়েক দফায় সোনার দাম কমার পর এবার বাড়ছে। আজ রবিবার থেকে ভরিপ্রতি ৫৮৩ টাকা থেকে এক হাজার ৪০০ টাকা পর্যন্ত বাড়ছে অলংকার তৈরিতে সবচেয়ে বেশি ব্যবহৃত এ ধাতুর দাম। বাংলাদেশ জুয়েলার্স সমিতি বাজুস এক বিজ্ঞপ্তিতে নতুন এ মূল্য সম্পর্কে জানিয়েছে।  এরআগে সেপ্টেম্বর মাসের ২৬ তারিখ থেকে স্বর্ণের দাম কমানো হয়েছিল। আন্তর্জাতিক বাজারের সঙ্গে সঙ্গতি রেখে দেশের বাজারে সোনার দাম নির্ধারণ করা হয় বলে দাবি বাজুসের।  বাজুস নির্ধারিত নতুন মূল্য তালিকায় দেখা গেছে সবচেয়ে ভাল মানের অর্থাৎ ২২ ক্যারেটের সোনা প্রতি ভরি ১১ দশমিক ৬৬৪ গ্রাম বিক্রি হবে ৪৯ হাজার ২২২ টাকা দরে। গতকাল শনিবার পর্যন্ত এ মানের সোনার ভরিপ্রতি বিক্রিমূল্য ছিল ৪৭ হাজার ৮২২ টাকা। অর্থাৎ প্রতি ভরিতে এ মানের সোনার দাম এক হাজার ৪০০ টাকা বাড়ছে।  আজ রবিবার থেকে পরবর্তী দাম নির্ধারণ না হওয়া পর্যন্ত ২১ ক্যারেটের সোনা ভরিপ্রতি বিক্রি হবে ৪৭ হাজার ছয় টাকা দরে। এ মানের প্রতি ভরি সোনার বিক্রিমূল্য ছিল ৪৫ হাজার ৭২৩ টাকা। এ মানের সোনায় ভরিপ্রতি এক হাজার ২৮৩ টাকা বাড়ছে। আর ১৮ ক্যারেটের সোনা এক হাজার ১৬৬ টাকা বেড়ে ভরিপ্রতি বিক্রি দর দাঁড়িয়েছে ৪১ হাজার ৪০৭ টাকা।  গতকাল পর্যন্ত এ মানের সোনার ভরিপ্রতি দাম ছিল ৪০ হাজার ২৪১ টাকা। আর সনাতন পদ্ধতির সোনা ভরিপ্রতি ২৫ হাজার ৩৬৯ টাকার বদলে আজ থেকে বিক্রি হবে ২৫ হাজার ৯৫২ টাকায়। অর্থাৎ ভরিতে ৫৮৩ টাকা বেড়েছে।  এদিকে সোনার দাম কমলেও অপরিবর্তিত রয়েছে রূপার দাম। ২১ ক্যাডমিয়ামের প্রতি ভরি রুপার বিক্রিমূল্য এক হাজার ৫০ টাকা।  ইত্তেফাকএমআর
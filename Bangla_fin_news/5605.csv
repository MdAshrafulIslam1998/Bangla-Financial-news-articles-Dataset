Serial,Title,Date,Author,News
5605,আবার কমেছে সোনার দাম কার্যকর হবে সোমবার,2015-11-08,অনলাইন ডেস্ক,ভরিপ্রতি দেড় হাজার টাকা বাড়ানোর এক মাস না যেতেই সোনার দাম আবার কমিয়েছেন বাংলাদেশের ব্যবসায়ীরা। বাংলাদেশ জুয়েলার্স সমিতি বাজুস রবিবার এক সংবাদ বিজ্ঞপ্তিতে সব মানের সোনার দাম ভরিতে ১ হাজার ২২৫ টাকা করে কমানোর কথা জানিয়েছে। রুপার দাম কমেছে ভরিতে ৫৮ টাকা। সোমবার থেকে নতুন দর কার্যকর হবে।  গত দুই বছর ধরে সোনার দরে উঠানামা চলছে। কয়েক দফায় বাড়াকমার পর সর্বশেষ গত ১৭ অক্টোবর সোনার দাম ভরিতে দেড় হাজার টাকা বাড়িয়েছিলেন স্থানীয় ব্যবসায়ীরা।  বাজুসের সাধারণ সম্পাদক এনামুল হক খান বলেছেন আন্তর্জাতিক বাজারে দাম কমায় স্থানীয় বাজারে সোনার দাম সমন্বয় করা হয়েছে। নতুন দর অনুযায়ী সবচেয়ে ভালো মানের অর্থাৎ ২২ ক্যারেটের প্রতি ভরি সোনা ১১ দশমিক ৬৬৪ গ্রাম এখন ৪২ হাজার ৫১৫ টাকায় বিক্রি হবে।  রবিবার পর্যন্ত এই মানের সোনা বিক্রি হয় ৪৩ হাজার ৭৪০ টাকায়। এ হিসাবে ভরিতে দর কমছে ১ হাজার ২২৫ টাকা। অন্যান্য মানের সোনার দরও একই হারে কমেছে।  বাজুস জানিয়েছে সোমবার থেকে ২২ ক্যারেটের প্রতি গ্রাম সোনা ৩ হাজার ৬৪৫ টাকায় বিক্রি হবে। ১১ দশমিক ৬৬৪ গ্রামে এক ভরি হিসাবে প্রতি ভরির দাম হবে ৪২ হাজার ৫১৫ টাকা। রোববার পর্যন্ত ২২ ক্যারেটের সোনা প্রতি গ্রাম ৩ হাজার ৭৫০ টাকায় বিক্রি হয়।  ২১ ক্যারেটের সোনার দাম ভরিপ্রতি ৪১ হাজার ৬৪০ টাকা থেকে ৪০ হাজার ৪১৫ টাকায় নামিয়ে এনেছেন ব্যবসায়ীরা। ১৮ ক্যারেটের সোনা ৩৪ হাজার ৯৯২ টাকা থেকে কমে হয়েছে ৩৩ হাজার ৪১৭ টাকা।  এ ছাড়া সনাতন পদ্ধতিতে প্রতি ভরি সোনা বিক্রি হবে ২২ হাজার ৬৮৬ টাকায়। রবিবার পর্যন্ত এই দর ছিল ২৩ হাজার ৯১১ টাকা।  রবিবার পর্যন্ত প্রতি ভরি রুপার দাম ছিল ৯৯১ টাকা। ভরিপ্রতি ৫৮ টাকা কমিয়ে নতুন বিক্রয় মূল্য নির্ধারণ করা হয়েছে ৯৩৩ টাকা। বিডি নিউজ।
Serial,Title,Date,Author,News
5312,সাড়ে তিন মাসের মধ্যে ডিএসইর সূচক সর্বনিম্ন,2016-03-01,ইত্তেফাক রিপোর্ট,পুঁজিবাজারে টানা পাঁচ কর্মদিবস ধরে দরপতন হচ্ছে। মঙ্গলবার ঢাকা স্টক এক্সচেঞ্জের ডিএসই সার্বিক মূল্য সূচক কমেছে ২৭ পয়েন্ট। এ নিয়ে পাঁচদিনে ডিএসইর সূচক কমলো ১১৪ পয়েন্ট। এতে ডিএসইর সার্বিক মূল্য সূচক সাড়ে চার হাজার পয়েন্টের নিচে নেমে এসেছে। মঙ্গলবার ডিএসইএক্স ৪ হাজার ৪৮৪ পয়েন্টে এসে দাঁড়িয়েছে। যা গত প্রায় সাড়ে তিন মাসের মধ্যে সর্বনিম্ন। এর আগে গত ১৬ নভেম্বর সূচক ছিল ৪ হাজার ৪৭৫ পয়েন্ট।  এদিকে গত পাঁচদিন ধরে শেয়ারবাজারের সার্বিক মূল্য সূচক কমলেও লেনদেন চারশ কোটি টাকার উপরেই রয়েছে। মঙ্গলবারও লেনদেন হয়েছে ৪৪০ কোটি টাকা। লেনদেনের ক্ষেত্রে শীর্ষে ছিল লংকাবাংলা ফাইন্যান্স। এ কোম্পানিতে লেনদেন হয়েছে ৩৩ কোটি টাকা। এছাড়া গ্রামীণফোনে লেনদেন হয়েছে ১৭ কোটি টাকা। আর ওরিয়ন ফার্মায় লেনদন হয়েছে ১৬ কোটি টাকা।  বাজারে অব্যাহত দরপতনের ব্যাপারে বিশ্লেষকরা বলছেন বিনিয়োগকারীরা বিনিয়োগের জন্য যে ধরনের আস্থা চায় বাজারে তা নেই। তাই বিনিয়োগও কম সূচকও কম। এ অবস্থা থেকে উত্তরণের জন্য বিনিয়োগকারীদের আস্থা ফেরাতে হবে। তাছাড়া পুঁজিবাজারে তালিকাভুক্ত কোম্পানিগুলোর পারফর্ম্যান্সে নজরকাড়া উন্নতি করতে হবে।  কোম্পানিগুলো যদি ভালো মুনাফা করে ভালো লভ্যাংশ দিতে পারে তবে বিনিয়োগকারীদের আগ্রহ বাড়বে অংশগ্রহণ বাড়বে। সূচকও ইতিবাচক হবে।  এদিকে দেশের অপর শেয়ারবাজার চট্টগ্রাম স্টক এক্সচেঞ্জের সিএসসিএক্স ৪৬ পয়েন্ট কমে দিনশেষে ৮ হাজার ৪১২ পয়েন্টে দাঁড়িয়েছে। লেনদেন হয়েছে ২৮ কোটি ১২ লাখ টাকা। লেনদেনে অংশ নেয়া কোম্পানি ও মিউচুয়াল ফান্ডের মধ্যে দর বেড়েছে ৭৪টির কমেছে ১৩৫টির এবং অপরিবর্তিত রয়েছে ৩৪টির দর।
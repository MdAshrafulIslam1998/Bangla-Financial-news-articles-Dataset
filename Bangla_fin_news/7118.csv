Serial,Title,Date,Author,News
7118,রাশিয়ার বাজারে পোশাক শুল্কমুক্ত প্রবেশাধিকারের আশ্বাস,2014-10-19,ইত্তেফাক রিপোর্ট,শিল্পমন্ত্রী আমির হোসেন আমু বলেছেন রাশিয়ার বাজারে বাংলাদেশি তৈরি পোশাকের শুল্ক ও কোটামুক্ত প্রবেশাধিকারের আশ্বাস পাওয়া গেছে। রাশিয়ার রাষ্ট্রদূত আলেকজান্ডার এ.নিকোলেভের সাথে বৈঠক শেষে শিল্পমন্ত্রী সাংবাদিকদের এ কথা জানান। শিল্প মন্ত্রণালয়ে রবিবার বৈঠক অনুষ্ঠিত হয়। বৈঠকে নতুন শিল্পসচিব মো. মোশাররফ হোসেন ভূঁইয়াসহ শিল্প মন্ত্রণালয় এবং রাশিয়ান দূতাবাসের কর্মকর্তারা উপস্থিত ছিলেন। বৈঠকে শিল্পখাতে দ্বিপাক্ষিক সহায়তার বিভিন্ন দিক নিয়ে আলোচনা হয়। এ সময় রাষ্ট্রদূত শিল্প ও বাণিজ্যখাতে দ্বিপাক্ষিক সহায়তা জোরদার করতে দুই দেশের মধ্যে সরকারি পর্যায়ে একটি যৌথ বাণিজ্য ও অর্থনৈতিক সহায়তা কমিশন গঠনের ওপর গুরুত্ব দেন। শিল্পমন্ত্রী বলেন দুই দেশের মধ্যে শিল্পায়ন ও বাণিজ্যিক সহায়তা বাড়াতে যৌথ অর্থনৈতিক কমিশন গঠন একটি ইতিবাচক উদ্যোগ। তিনি এ বিষয়ে আনুষ্ঠানিক প্রস্তাব দিতে রাষ্ট্রদূতের দৃষ্টি আকর্ষণ করেন। এর আওতায় রাশিয়ার উদ্যোক্তারা বাংলাদেশের সম্ভাবনাময় শিল্পখাতে বিনিয়োগ করতে চাইলে সরকারের পক্ষ থেকে সম্ভব সব ধরনের সহায়তা দেয়া হবে বলে তিনি জানান। শিল্পমন্ত্রী বলেন বাংলাদেশে সরাসরি বিদেশি বিনিয়োগ আকৃষ্ট করার প্রতি সরকার সর্বোচ্চ অগ্রাধিকার দিচ্ছে। এরই মধ্যে চীন জাপানসহ উন্নত দেশগুলো বাংলাদেশে বিনিয়োগের জন্য পৃথক অর্থনৈতিক অঞ্চলের সুবিধা চেয়েছে। রাশিয়া এ ধরনের প্রস্তাব দিলে বাংলাদেশ তা ইতিবাচক দৃষ্টিকোণ থেকে বিবেচনা করবে বলে তিনি উল্লেখ করেন।
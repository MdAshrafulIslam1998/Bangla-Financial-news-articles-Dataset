Serial,Title,Date,Author,News
6024,ঈদের আগে ঊর্ধ্বমুখী প্রবণতায় পুঁজিবাজারের সূচক ও লেনদেন,2015-07-15,ইত্তেফাক রিপোর্ট,ঈদের আগে শেষ কার্যদিবসে পুঁজিবাজারের সূচক ও লেনদেনে ইতিবাচক প্রবণতা অব্যাহত রয়েছে। গতকাল মঙ্গলবার উভয় বাজারে সূচক ও লেনদেন বেড়েছে। এতে টানা ছয় কর্মদিবস ঢাকা স্টক এক্সচেঞ্জের ডিএসই সার্বিক মূল্য সূচক ইতিবাচক প্রবণতায় থাকলো। ছয় কর্মদিবসে ডিএসইর সার্বিক মূল্য সূচক বেড়েছে ১৩০ পয়েন্ট। লেনদনও উঠে এসেছে পাঁচশত কোটি টাকার উপরে।  তথ্যে দেখা গেছে গতকাল ডিএসইর ব্রড ইনডেক্স ডিএসইএক্স ২৭ পয়েন্ট বেড়ে ৪ হাজার ৬৫৬ পয়েন্টে দাঁড়িয়েছে। ডিএস৩০ মূল্য সূচক ৫ পয়েন্ট বেড়ে ১ হাজার ৮২০ পয়েন্টে দাঁড়িয়েছে। ডিএসইতে মোট লেনদেন হয়েছে ৫২০ কোটি ৬৫ লাখ টাকা। যা আগের দিনের চেয়ে ২৬ কোটি ৩২ লাখ টাকা বেশি। লেনদেনকৃত ৩১৭টি কোম্পানির মধ্যে দাম বেড়েছে ১৮৩টির কমেছে ৮৫টির এবং অপরিবর্তিত রয়েছে ৪৯টি কোম্পানির শেয়ারের। অপরদিকে চট্টগ্রাম স্টক এক্সচেঞ্জের সিএসই সার্বিক মূল্য সূচক আগের দিনের চেয়ে ৭১ পয়েন্ট বেড়ে ১৪ হাজার ৩১২ পয়েন্টে দাঁড়িয়েছে। লেনদেন হয়েছে ৪২ কোটি ৪৭ লাখ টাকা। যা আগের দিনের চেয়ে ৫ কোটি টাকা বেশি। লেনদেনকৃত ২৩৭টি কোম্পানির মধ্যে দাম বেড়েছে ১২৯টির কমেছে ৭৭টির এবং অপরিবর্তিত রয়েছে ৩১টি কোম্পানির শেয়ারের।  ডিএসই জানিয়েছে সাম্প্রতিক সময়ের লেনদেন পরিস্থিতি বিশ্লেষণ করে পুঁজিবাজারে নতুন তালিকাভুক্ত দুটি কোম্পানিকে ডিএসইএক্স সূচকে অন্তর্ভুক্ত করা হয়েছে। কোম্পানি দুটি হলো শাশা ডেনিমস্ এবং বাংলাদেশ স্টিল রিরোলিং মিল। যা আগামী ২১ জুলাই থেকে কার্যকর করা হবে। এছাড়া ডিএস৩০ সূচকের কোম্পানিগুলোতে কিছুটা পরিবর্তন আনা হয়েছে। এ সূচকে অন্তর্ভুক্ত করা হয়েছে ওরিয়ন ফার্মা এবং আরএকে সিরামিকসকে। আর সূচক থেকে বাদ দেয়া হয়েছে লঙ্কাবাংলা ফাইনান্স এবং কেয়া কসমেটিক্সকে। ডিএস৩০ সূচকের এ রদবদল কার্যকর হবে ২১ জুলাই থেকে। এদিকে পবিত্র ঈদউলফিতর উপলক্ষে আজ বুধবার থেকে দেশের পুঁজিবাজার ছয় দিন বন্ধ থাকবে। আগামী ২১ জুলাই যথারীতি বাজারে লেনদেন শুরু হবে। ঈদের পর দুই স্টক এক্সচেঞ্জের অফিস আগের সময় অনুযায়ী সকাল সাড়ে ৯টা থেকে বিকাল সাড়ে ৫টা পর্যন্ত চলবে। আর শেয়ার লেনদেন সকাল সাড়ে ১০টা থেকে দুপুর আড়াইটা পর্যন্ত চলবে।
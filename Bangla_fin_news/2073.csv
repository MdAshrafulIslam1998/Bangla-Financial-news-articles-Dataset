Serial,Title,Date,Author,News
2073,বিনিয়োগ বাড়াতে অবকাঠামো উন্নয়ন ঋণে সুদহার কমল,2020-07-07,ইত্তেফাক রিপোর্ট,শিল্প খাতের অবকাঠামো উন্নয়নে দীর্ঘমেয়াদি ঋণ বিতরণের জন্য গঠিত তহবিলের সুদের হার কমানো হয়েছে। এ দফায় গড়ে ঋণের সুদের হার কমবে ২ থেকে আড়াই শতাংশ। সুদের হার ৩০ জুন থেকেই কার্যকর করা হয়েছে। অবকাঠামো উন্নয়নে বেসরকারি খাতে ঋণের জোগান বাড়াতে নেওয়া হয়েছে এ উদ্যোগ। রবিবার এ বিষয়ে একটি প্রজ্ঞাপন জারি করেছে বাংলাদেশ ব্যাংক।বিশ্বব্যাংক ও বাংলাদেশ সরকারের যৌথ অর্থায়নে শিল্প খাতের অবকাঠামো নির্মাণে ৪২ কোটি ডলারের সমপরিমাণ ৩ হাজার ২৮০ কোটি টাকার একটি তহবিল গঠন করা হয়। এর মেয়াদ ২০১৭ সালের জুলাই থেকে ২০২২ সালের জুন পর্যন্ত। এ তহবিল থেকে ডলার ও বাংলাদেশি মুদ্রায় উদ্যোক্তাদের ঋণ দেওয়া হতো দীর্ঘ মেয়াদে। ঋণের সুদের হার নির্ধারিত হতো বাংলাদেশ ব্যাংকে এক বছর মেয়াদি ট্রেজারি বিলের গড় সুদের হারের ভিত্তিতে। অর্থাত্ বর্তমানে এক বছর মেয়াদি ট্রেজারি বিলের সুদের হার গড়ে ৭ দশমিক ৪৪ থেকে ৭ দশমিক ৫৭ শতাংশ। অর্থাত্ এ তহবিল থেকে উদ্যোক্তাদের ঋণ নিতে হলে ঐ হারে সুদ দিতে হতো।সরকারি হিসাবে টাকার ঘাটতি দেখা দিলে বাংলাদেশ ব্যাংক থেকে পরিশোধ করে দেয়। ঘাটতির পরিমাণ ১০০ কোটি টাকার বেশি হলে এর বিপরীতে একটি ট্রেজারি বিল ইস্যু করে। এসব ট্রেজারি বিল বাণিজ্যিক ব্যাংক ও আর্থিক প্রতিষ্ঠানগুলোর কাছে বিক্রি করে সরকারকে ঋণের জোগান দেয় বাংলাদেশ ব্যাংক। বিভিন্ন মেয়াদি ট্রেজারি বিল রয়েছে। এর মধ্যে এ ঋণের ক্ষেত্রে এক বছর মেয়াদি ট্রেজারি বিলের সুদের হারকে বিবেচনায় নেওয়া হয়েছে। রবিবার জারি করা প্রজ্ঞাপনে বলা হয় বাণিজ্যিক ব্যাংকগুলো গ্রাহকদের কাছ থেকে যে সুদে আমানত সংগ্রহ করে তার সে তথ্য কেন্দ্রীয় ব্যাংকে পাঠায়। কেন্দ্রীয় ব্যাংক সব ব্যাংকের আমানতের সুদের হার নিয়ে একটি গড় হার তৈরি করে তা প্রকাশ করে।গত মাসে আমানতের গড় সুদের হার দাঁড়িয়েছে ৫ দশমিক ২৪ শতাংশ। অর্থাত্ আমানতের গড় সুদের হার বা এক বছর মেয়াদি ট্রেজারি বিলের সুদের হার এর মধ্যে যে হার কম হবে সে হারে উদ্যোক্তারা ঐ তহবিল থেকে ঋণ নিতে পারবে। কেন্দ্রীয় ব্যাংকের প্রতিবেদন থেকে দেখা যায় বর্তমানে এক বছর মেয়াদি ট্রেজারি বিলের গড় সুদের হার ৭ দশমিক ৪৪ শতাংশ থেকে ৭ দশমিক ৫৭ শতাংশ। আর গড় আমানতের সুদের হার ৫ দশমিক ২৪ শতাংশ। এ দুটির মধ্যে যেটি কম হবে সেই হারে আলোচ্য তহবিল থেকে উদ্যোক্তারা ঋণ নিতে পারবে। অর্থাত্ প্রচলিত সুদ হারে গড়ে ২ থেকে আড়াই শতাংশ কমে উদ্যোক্তারা ঋণ নিতে পারবে।
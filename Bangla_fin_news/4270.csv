Serial,Title,Date,Author,News
4270,অর্থ আত্মসাৎ  কমার্স ব্যাংকের ২ কর্মকর্তার বিরুদ্ধে অভিযোগপত্র,2017-03-15,ইত্তেফাক রিপোর্ট,জালিয়াতির মাধ্যমে গ্রাহকের প্রায় সাড়ে ছয় কোটি টাকা আত্মসাতের মামলায় বাংলাদেশ কমার্স ব্যাংক লিমিটেডের দুই কর্মকর্তার বিরুদ্ধে অভিযোগপত্র অনুমোদন করেছে দুর্নীতি দমন কমিশন দুদক।  বুধবার দুপুরে কমিশনের নির্ধারিত বৈঠকে তাদের বিরুদ্ধে চার্জশিটের অনুমোদন দেয়া হয়েছে। এ দুই কর্মকর্তা হলেন ব্যাংকটির চট্টগ্রামের খাতুনগঞ্জ শাখার নির্বাহী কর্মকর্তা মঈন উদ্দিন আহমেদ ও ক্যাশ কর্মকর্তা মনিরুল ইসলাম। দ্রুত এ চার্জশিট আদালতে দাখিল করা হবে বলে দুদকের উপপরিচালক জনসংযোগ প্রণব কুমার ভট্টাচার্য জানিয়েছেন।  দুদক সূত্র জানায় নির্বাহী কর্মকর্তা মঈন উদ্দিন আহমেদ ও ক্যাশ কর্মকর্তা মনিরুল ইসলাম ব্যাংকের ইউজার আইডি ও পাসওয়ার্ড ব্যবহার করে কম্পিউটার সফটওয়্যার সিস্টেমের মাধ্যমে ব্যাংকটির খাতুনগঞ্জ শাখার গ্রাহকদের হিসাব থেকে অন্য হিসাবে মোট ৬ কোটি ৪২ লাখ ৪৭ হাজার ৩২২ টাকা স্থানান্তর করে আত্মসাৎ করেন। এই অভিযোগে ২০১৫ সালের ৩১ মার্চ ওই দুই কর্মকর্তাকে আসামি করে খাতুনগঞ্জ শাখার তৎকালীন ব্যবস্থাপক কাজী মো. আবুল কাশেম চট্টগ্রাম কোতোয়ালি থানায় মামলা করেন। এরপর মামলাটি তদন্তের জন্য দুর্নীতি দমন কমিশনে স্থানান্তর করতে নির্দেশ দেন আদালত।  আদালতের নির্দেশে দুদক চট্টগ্রাম কার্যালয়ের সহকারী পরিচালক এইচ এম আখতারুজ্জামান মামলাটি তদন্ত করেন। মামলার তদন্তে তাদের বিরুদ্ধে অভিযোগ প্রমাণিত হওয়ায় কমিশন তাদের বিরুদ্ধে অভিযোগপত্র দাখিলে অনুমোদন দেয়।
Serial,Title,Date,Author,News
6987,ডিএসইতে লেনদেন ৩০০ কোটি টাকারও নিচে,2014-11-27,ইত্তেফাক রিপোর্ট,দিনভর ওঠানামার পর বৃহস্পতিবার দিন শেষ হয়েছে শেয়ারবাজারের সূচক বৃদ্ধির মধ্য দিয়ে। তবে সূচক বাড়লেও লেনদেন নেমে গেছে তিন শ কোটি টাকারও নিচে। ডিএসইতে লেনদেন হয়েছে ২৬৩ কোটি টাকা যা গত ২০ জুলাইয়ের পর সর্বনিম্ন। তথ্যে দেখা গেছে বৃহস্পতিবার ডিএসইর ব্রড ইনডেক্স ডিএসইএক্স ১৫ বেড়ে ৪ হাজার ৭৭২ পয়েন্টে দাঁড়িয়েছে। আর ডিএস৩০ সূচক ৮ বেড়ে ১ হাজার ৭৬০ পয়েন্টে দাঁড়িয়েছে। ডিএসইতে মোট লেনদেন হয়েছে ২৬৩ কোটি ৭৯ লাখ টাকার যা আগের দিনের চেয়ে ৪৮ কোটি ৯১ লাখ টাকা কম। লেনদেনকৃত ৩০২টি কোম্পানি ও মিউচ্যুয়াল ফান্ডের মধ্যে দাম বেড়েছে ১৬২টির কমেছে ১০৫টির এবং অপরিবর্তিত রয়েছে ৩৫টি কোম্পানির শেয়ারের। অপর দিকে চট্টগ্রাম স্টক এক্সচেঞ্জের সিএসই সার্বিক মূল্যসূচক আগের দিনের চেয়ে ১ কমে ১৪ হাজার ৬৫৭ পয়েন্টে দাঁড়িয়েছে। লেনদেন হয়েছে ২২ কোটি ৭৭ লাখ টাকার যা আগের দিনের তুলনায় ২ কোটি টাকা কম। লেনদেনকৃত ২০৯টি কোম্পানির মধ্যে দাম বেড়েছে ৯০টির কমেছে ৮৬টির এবং অপরিবর্তিত রয়েছে ৩৩টি কোম্পানির শেয়ারের। ডিএসই সূত্রে জানা গেছে পুঁজিবাজারে তালিকাভুক্ত ফুওয়াং সিরামিকের পরিচালনা পর্ষদ অনুমোদিত মূলধন বাড়ানোর সিদ্ধান্ত নিয়েছে। কোম্পানিটি ১০০ কোটি টাকা থেকে ৩০০ কোটি টাকা পর্যন্ত মূলধন বাড়াবে। এ বিষয়ে কোম্পানির পরিচালনা পর্ষদ অতিরিক্ত সাধারণ সভা ইজিএম করার সিদ্ধান্ত নিয়েছে। এ দিকে প্রকৌশল খাতের মুন্নু জুট স্ট্যাফলার্সের শেয়ার দর অস্বাভাবিকভাবে বাড়ার কোনো কারণ নেই বলে জানিয়েছে। দর বাড়ার কারণ জানতে কোম্পানির কাছে দেয়া নোটিসের পরিপ্রেক্ষিতে এ তথ্য জানানো হয়েছে। এ ছাড়া বস্ত্র খাতের আরএন স্পিনিংয়েরও শেয়ার দর অস্বাভাবিকভাবে বাড়ার কোনো কারণ নেই। কোম্পানি কর্তৃপক্ষ ডিএসইকে এ তথ্য জানিয়েছে।
Serial,Title,Date,Author,News
36,ব্রাজিলবাংলাদেশ চেম্বার অব কমার্সের মধ্যে সমঝোতা স্মারক স্বাক্ষর,2022-07-23,ইত্তেফাক রিপোর্ট,ব্রাজিলের অর্থনীতির প্রাণকেন্দ্র সাও পাওলোতে পররাষ্ট্র প্রতিমন্ত্রী মো. শাহরিয়ার আলমের উপস্থিতিতে সাও পাওলো চেম্বার অব কমার্সের সঙ্গে এফবিসিসিআই ও ব্রাজিলবাংলাদেশ চেম্বার অব কমার্সের মধ্যে দ্বিপাক্ষিক বাণিজ্য প্রসারের লক্ষ্যে দুটি সমঝোতা স্মারক  স্বাক্ষরিত হয়েছে। এফবিসিসিআই সভাপতি মো. জসীম উদ্দিন এবং ব্রাজিলবাংলাদেশ চেম্বারের সভাপতি মো. শাহরিয়ার আহমেদ নিজ নিজ সংগঠনের পক্ষে সমঝোতা স্মারকগুলোতে স্বাক্ষর করেন। এদিকে সাও পাওলো চেম্বারের আন্তর্জাতিক সমন্বয়ক রিকার্ডো কুরি উভয় স্মারকে স্বাক্ষর করেন। এ সমঝোতা স্মারকের মাধ্যমে দ্বিপাক্ষিক ব্যবসা ও বাণিজ্য সম্প্রসারণে অর্থ ও বাণিজ্য সংশ্লিষ্ট তথ্য আদান প্রদান বাণিজ্য উন্নয়ন উভয় দেশের ব্যবসায়ী ও উদ্যোক্তাদের মধ্যে কার্যকর যোগাযোগ প্রতিষ্ঠার ক্ষেত্রে সহায়তা প্রদানের বিষয়ে প্রতিনিধিত্বকারী সংগঠনগুলো সম্মত হয়েছে। এশিয়ায় ব্রাজিলের সুদূরপ্রসারী বাণিজ্যিক পরিকল্পনার কেন্দ্র হিসেবে বাংলাদেশের প্রতিযোগিতামূলক সম্ভাবনা রয়েছে বলে রিকার্ডো উল্লেখ করেন। ১২৯ বছরের প্রাচীন এবং প্রভাবশালী ব্রাজিলের এ চেম্বারের সঙ্গে দুটি সমঝোতা স্মারক স্বাক্ষরের ঘটনাকে দক্ষিণ আমেরিকার মার্কোসুর অঞ্চলে বাংলাদেশের বাজার সম্প্রসারণের একটি বিশেষ কৌশলগত সূচনা হিসেবে পররাষ্ট্র প্রতিমন্ত্রী উল্লেখ করেন।  এফবিসিসিআই সভাপতি মো. জসীম উদ্দিন উল্লেখ করেন যে দুই দেশের সরকার ও ব্যবসায়ী সংগঠনগুলোর সরাসরি সম্পৃক্ততা ছাড়াই বর্তমানে ব্রাজিল ও বাংলাদেশের দ্বিপাক্ষিক বাণিজ্য প্রায় ২ বিলিয়ন মার্কিন ডলারে পৌঁছেছে। উন্নয়নশীল দেশ হিসেবে উত্তরণের পর বাংলাদেশের আমদানি ও রপ্তানি উভয় ক্ষেত্রে বৈচিত্র্য আনয়নে ব্রাজিলকে একটি সম্ভাবনাময় উৎস হিসেবে তিনি উল্লেখ করেন। এসময় সাও পাওলো চেম্বার অব কমার্স এবং এফবিসিসিআই কর্তৃক দুটি সংক্ষিপ্ত পাওয়ার পয়েন্ট উপস্থাপনকালে ব্রাজিলে বাংলাদেশের ওষুধ এবং তৈরি পোশাক শিল্পের বাজার প্রসারণের সম্ভাবনার বিষয়টি তুলে ধরা হয়েছে । এদিকে বাংলাদেশে ব্রাজিল থেকে তুলা ও সয়াবিন এবং কৃষিজাত ও হালাল খাদ্য প্রক্রিয়াজাতকরণে ব্রাজিলের বিনিয়োগ ও সহযোগিতা প্রত্যাশা করা হয়। পররাষ্ট্র দপ্তরের উচ্চ পর্যায়ের এই সফরে ব্রাজিলের সরকার এবং বাণিজ্য প্রতিনিধিদের আন্তরিকতা ও বিশেষ আগ্রহ লক্ষ্যণীয় ছিল। কূটনৈতিক ও অফিসিয়াল পাসপোর্টধারীদের ভিসা অব্যাহতি চুক্তিতে ব্রাজিলের পররাষ্ট্র মন্ত্রীর স্বাক্ষর বাংলাদেশের প্রতি ব্রাজিলের কূটনৈতিক এবং অর্থনৈতিক ক্ষেত্রে বিশেষ গুরুত্ব প্রদানের ইঙ্গিত বহন করে। পররাষ্ট্র প্রতিমন্ত্রীর এ সফরে ব্রাজিলের সঙ্গে সরকার পর্যায়ে একটি চুক্তি ও একটি সমঝোতা স্মারক এবং ব্যবসায়ী পর্যায়ে তিনটি সমঝোতা স্মারক স্বাক্ষরিত হয়েছে।
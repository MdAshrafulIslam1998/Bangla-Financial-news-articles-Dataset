Serial,Title,Date,Author,News
5136,সোনার দাম ভরিতে কমছে ১৫১৭ টাকা,2016-05-29,ইত্তেফাক রিপোর্ট,কয়েকদফায় সোনার দাম বাড়ার পরে এবার কমছে অলংকার তৈরিতে সবচেয়ে বেশি ব্যবহৃত এ ধাতুর দাম। মঙ্গলবার থেকে মানভেদে এক হাজার ৫০ টাকা থেকে এক হাজার ৫১৭ টাকা পর্যন্ত কমছে।  বাংলাদেশ জুয়েলার্স সমিতি বাজুস এক বিজ্ঞপ্তিতে নতুন এ মূল্য সম্পর্কে জানিয়েছে। আন্তর্জাতিক বাজারের সঙ্গে সঙ্গতি রেখে দেশের বাজারে সোনার দাম নির্ধারণ করা হয় বলে দাবি বাজুসের।  বাজুস নির্ধারিত নতুন মূল্য তালিকায় দেখা গেছে সবচেয়ে ভাল মানের অর্থাৎ ২২ ক্যারেটের সোনা প্রতি ভরি ১১ দশমিক ৬৬৪ গ্রাম বিক্রি হবে ৪৫ হাজার ৮৯৮ টাকা দরে। চলতি মাসে ৬ তারিখ থেকে সোমবার পর্যন্ত এ মানের সোনার ভরিপ্রতি বিক্রিমূল্য ৪৭ হাজার ৪১৫ টাকা রয়েছে। অর্থাৎ এ মানের সোনার দাম ভরিতে এক হাজার ৫১৭ টাকা কমছে। মঙ্গলবার থেকে পরবর্তী দাম নির্ধারণ হওয়ার আগ পর্যন্ত ২১ ক্যারেটের সোনা ভরিপ্রতি ৪৫ হাজার ৩১৫ টাকার বদলে ৪৩ হাজার ৮৫৭ টাকা দরে বিক্রি হবে। এ মানের সোনায় ভরিতে এক হাজার ৪৫৮ টাকা কমবে। আর ১৮ ক্যারেটের সোনায় ভরিতে এক হাজার ৫০ টাকা কমে ভরিপ্রতি বিক্রি হবে ৩৭ হাজার ৬১৬ টাকায়। এ মানের সোনার ভরিপ্রতি দাম রয়েছে ৩৮ হাজার ৬৬৬ টাকা। আর সনাতন পদ্ধতির সোনা ভরিপ্রতি ২৭ হাজার ৫৮৫ টাকার বদলে বিক্রি হবে ২৬ হাজার ১২৭ টাকায়। এ মানের সোনা ভরিতে এক হাজার ৪৫৮ টাকা কমবে। এদিকে সোনার পাশাপাশি মঙ্গলবার থেকে কমবে রুপার দামও। ২১ ক্যাডমিয়ামের প্রতি ভরি রুপার দাম এখন রয়েছে এক হাজার ১৬৬ টাকা। নতুন মূল্য অনুযায়ি তা বিক্রি হবে এক হাজার ১০৮ টাকায়। অর্থাৎ প্রতি ভরিতে রুপার দাম কমছে ৫৮ টাকা।
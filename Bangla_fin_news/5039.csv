Serial,Title,Date,Author,News
5039,সাড়ে তিন মাস পর ডিএসইর লেনদেন ৫০০ কোটি টাকা ছাড়ালো,2016-06-16,ইত্তেফাক রিপোর্ট,পুঁজিবাজারে প্রায় সাড়ে তিন মাস পর লেনদেনে কিছুটা গতি এসেছে। বৃহস্পতিবার ঢাকা স্টক এক্সচেঞ্জে ডিএসই লেনদেন হয়েছে ৫৩০ কোটি টাকা। এর আগে গত ২ মার্চ লেনদেন হয়েছিল ৫৭৮ কোটি টাকা। এরমধ্যে একদিনও লেনদেনের পরিমাণ পাঁচশ কোটি টাকার গণ্ডি পেরুতে পারেনি।  এদিকে ডিএসইতে লেনদেন বাড়লেও কমেছে সার্বিক মূল্য সূচক। ডিএসইর প্রধান মূল্য সূচক ডিএসইএক্স ১৬ পয়েন্ট কমে অবস্থান করছে ৪ হাজার ৩৯৫ পয়েন্টে। ডিএসইএস বা শরীয়াহ সূচক ৫ পয়েন্ট কমে দাঁড়িয়েছে এক হাজার ৮০ পয়েন্টে। আর ডিএস ৩০ সূচক ৮ পয়েন্ট কমে অবস্থান করছে এক হাজার ৭২৯ পয়েন্টে। আর লেনদেন হয়েছে ৫৩০ কোটি ৫৮ লাখ টাকা। যা আগের দিনের চেয়ে ১৭২ কোটি ৯১ লাখ টাকা বা ৪৮ শতাংশ বেশি। আগের দিন ডিএসইতে ৩৫৭ কোটি ৬৭ লাখ টাকার শেয়ার লেনদেন হয়েছিল। সিএসইতে সিএএসপিআই ২৬ পয়েন্ট কমে দাঁড়িয়েছে ১৩ হাজার ৫২৯ পয়েন্টে। এদিন সিএসইতে লেনদেন হয়েছে ২৮ কোটি ৬৯ লাখ টাকার। যার পরিমাণ আগের দিন ছিল ২১ কোটি ৭৫ লাখ টাকা।
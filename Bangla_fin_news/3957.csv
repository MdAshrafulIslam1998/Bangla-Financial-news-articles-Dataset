Serial,Title,Date,Author,News
3957,শেয়ারবাজারে ব্যাংকের বিনিয়োগ নিয়ে বাংলাদেশ ব্যাংকের বাড়তি নজরদারি,2017-09-13,ইত্তেফাক রিপোর্ট,দেশে কার্যরত ব্যাংকগুলোর শেয়ারে বিনিয়োগ তাদের নির্ধারিত সীমা ছাড়িয়ে যায় কিনা তা খতিয়ে দেখতে নজরদারি বাড়াচ্ছে কেন্দ্রীয় ব্যাংক। গত কয়েক মাস ধরে পুঁজিবাজারের সার্বিক মূল্য সূচক বাড়ার প্রেক্ষিতে ব্যাংকগুলো যেন শেয়ারবাজারে তাদের সীমার অতিরিক্ত বিনিয়োগ করতে না পারে সেজন্যই এ সিদ্ধান্ত নেওয়া হয়েছে।  বাংলাদেশ ব্যাংকের অফ সাইট সুপারভিশন বিভাগ সূত্রে জানা গেছে এখন থেকে ব্যাংকগুলোকে তাদের শেয়ারেবাজারে বিনিয়োগের স্থিতি এক্সপোজার প্রতিবেদন প্রতি সপ্তাহে বাংলাদেশ ব্যাংকে জমা দিতে হবে। যেখানে ব্যাংকগুলোর দৈনিক শেয়ার কেনার তথ্য প্রদান করতে হবে। বর্তমানে ব্যাংকগুলো প্রতি সপ্তাহে শেয়ারে বিনিয়োগের যে প্রতিবেদন বাংলাদেশ ব্যাংকে জমা দেয় সেখানে দৈনিক শেয়ার কেনার তথ্য থাকে না। শুধু গ্রস বিনিয়োগের তথ্য থাকে। তবে এখন থেকে প্রতি বৃহস্পতিবার বিকাল ৫টার মধ্যে বাংলাদেশ ব্যাংকের অফ সাইট সুপারভিশন বিভাগে দৈনিক শেয়ার কেনার তথ্যও জমা দিতে হবে। পাশাপাশি এখন থেকে ব্যাংকগুলো প্রতিদিন তাদের সাবসিডিয়ারি কোম্পানির মাধ্যমে শেয়ার বিনিয়োগকারীদেরকে কত টাকা মার্জিন লোন দিচ্ছে তাও জানাতে হবে কেন্দ্রীয় ব্যাংককে।  বাংলাদেশ ব্যাংকের সংশ্লিষ্ট একজন কর্মকর্তা জানিয়েছেন ব্যাংকগুলো যেন পুঁজিবাজারে আগ্রাসী বিনিয়োগ করতে না পারে সেজন্যই এ উদ্যোগ নিয়েছে বাংলাদেশ ব্যাংক। কারণ ২০১০ সালে ব্যাংকগুলোর আগ্রাসী বিনিয়োগের কারণে পুঁজিবাজার ক্ষতিগ্রস্ত হয়েছিল। বাংলাদেশ ব্যাংক চায় ব্যাংকগুলো তাদের সীমার মধ্যে থেকে তারা বিনিয়োগ করুক।  প্রসঙ্গত বর্তমানে ব্যাংকগুলো সংশোধিত ব্যাংক কোম্পানি আইন ২০১৩ অনুযায়ী তাদের মূলধনের ২৫ শতাংশ শেয়ারবাজারে বিনিয়োগ করতে পারে।  ইত্তেফাকএমআই
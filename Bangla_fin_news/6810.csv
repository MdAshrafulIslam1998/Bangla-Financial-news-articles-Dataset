Serial,Title,Date,Author,News
6810,জানুয়ারিতে ৪০০ গাড়ির বিমা পরিশোধ করতে হবে,2015-01-14,ইত্তেফাক রিপোর্ট,হরতাল ও অবরোধের ফলে ক্ষতির শিকার হওয়ায় বিমা কোম্পানিগুলোর বিমা পরিশোধের হার বেড়ে গেছে। চলতি জানুয়ারি মাসের মধ্যভাগ পর্যন্ত প্রায় ৪০০টি মোটর গাড়ির বিমা পরিশোধ করতে হবে বিমা কোম্পানিগুলোকে। এ ক্ষতি পুষিয়ে নেয়া বিমা কোম্পানিগুলোর জন্য অত্যন্ত কষ্টকর। তাই সব রাজনৈতিক দলের প্রতি হরতাল ও অবরোধ তুলে নেয়ার আহ্বান জানিয়েছে বাংলাদেশ ইন্স্যুরেন্স অ্যাসোসিয়েশন। বুধবার এক সংবাদ বিজ্ঞপ্তিতে এ আহ্বান জানানো হয়েছে। বিজ্ঞপ্তিতে বলা হয়েছে বিএনপি নেতৃত্বাধীন ২০ দলীয় জোটের লাগাতার অবরোধ কর্মসূচি ও প্রতিনিয়ত হরতালের কারণে দেশের ব্যবসা ও অর্থনীতির গতি চরমভাবে থমকে গেছে। প্রতিনিয়ত হরতাল ও অবরোধের কারণে মারা যাচ্ছে বহু সংখ্যক নারী শিশু ও সাধারণ মানুষ। মঙ্গলবার রাতেও অবরোধকারীদের পেট্রোল বোমা হামলায় দুজন সাধারণ মানুষ প্রাণ হারায়। এ ছাড়া এ সবের জন্য কোনো প্রতিক্রিয়া রাজনৈতিক দলগুলোর মধ্যে দেখা যাচ্ছে না। হরতালকে ধ্বংসের হাতিয়ার হিসেবে ব্যবহার করা হচ্ছে। এর ফলে প্রতিদিন দেশের বিভিন্ন অঞ্চলে যানবাহন ভাংচুর করা হচ্ছে আগুন লাগানো হচ্ছে শিশু নারীসহ সাধারণ মানুষকে নির্বিচারে মারা হচ্ছে। ক্ষতিগ্রস্ত হচ্ছে দেশের সব ব্যবসা। দ্রব্যমূল্য বেড়ে যাচ্ছে। শিক্ষাব্যবস্থা বিঘ্নিত হচ্ছে। পাশাপাশি সব ধরনের ব্যবসায়ীরা ক্ষতির শিকার হচ্ছেন।
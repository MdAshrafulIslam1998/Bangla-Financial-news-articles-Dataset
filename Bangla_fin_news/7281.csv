Serial,Title,Date,Author,News
7281,আগস্টে রেমিট্যান্স কমেছে,2014-09-03,ইত্তেফাক রিপোর্ট,চলতি অর্থবছরের প্রথম মাস জুলাইয়ের তুলনায় দ্বিতীয় মাস আগস্টে রেমিট্যান্সের পরিমাণ কমে গেছে। একক মাস হিসাবে গত জুলাইয়ে দেশের ইতিহাসে সর্বোচ্চ রেমিট্যান্স এসেছিল। অবশ্য আগস্টে যে পরিমাণ রেমিট্যান্স এসেছে তা আগের বছরের একই মাসের তুলনায় বেড়েছে। আগস্টে বিভিন্ন দেশ থেকে বাংলাদেশে ১১৬ কোটি মার্কিন ডলার রেমিট্যান্স এসেছে। আর জুলাইয়ে এ পরিমাণ ছিল ১৪৮ কোটি ২১ লাখ ডলার। অর্থাত্ আগের মাসের চেয়ে আগস্টে প্রায় ৩২ কোটি ডলার রেমিট্যান্স কমেছে। বাংলাদেশ ব্যাংকের বৈদেশিক মুদ্রানীতি বিভাগের প্রতিবেদনে দেখা গেছে গতবছরের আগস্টে প্রবাসীরা ১০০ কোটি ডলার রেমিট্যান্স পাঠিয়েছিলেন। সে হিসাবে ২০১৪ সালের আগস্টে রেমিট্যান্সের পরিমাণ বেড়েছে। পরিসংখ্যানে দেখা গেছে চলতি ২০১৪ সালের সাত মাসের মধ্যে আগস্টেই সবচেয়ে কম রেমিট্যান্স এসেছে। বছরের সবচেয়ে ছোট মাস ফেব্রুয়ারিতেও ১১৭ কোটি ডলার রেমিট্যান্স এসেছিল। আর বাকি মাসগুলোতে রেমিট্যান্সের পরিমাণ ১২০ কোটির উপরে ছিল। বাংলাদেশ ব্যাংকের প্রতিবেদনে দেখা যায় আগস্ট মাসে রাষ্ট্রীয় মালিকানার বাণিজ্যিক ব্যাংকগুলোর মাধ্যমে রেমিট্যান্স এসেছে ৩৭ কোটি ৯৬ লাখ ডলার জুলাইয়ে যার পরিমাণ ছিল ৪৬ কোটি ৯৬ লাখ ডলার। বিশেষায়িত ব্যাংকগুলোর মাধ্যমে এসেছে এক কোটি ৫৮ লাখ ডলার যা আগের মাসে ছিল এক কোটি ৭৯ লাখ ডলার। বেসরকারি খাতের ব্যাংকগুলোর মাধ্যমে এসেছে ৭৫ কোটি সাত লাখ মার্কিন ডলার। যেখানে জুলাই শেষে এসেছিল ৯৭ কোটি ৬৫ লাখ ডলার। আর বিদেশি খাতের ৯টি ব্যাংকের মাধ্যমে এসেছে এক কোটি ৩৮ লাখ ডলার। এসব ব্যাংকের মাধ্যমে জুলাইয়ে এক কোটি ৮৩ লাখ ডলার রেমিট্যান্স এসেছিল
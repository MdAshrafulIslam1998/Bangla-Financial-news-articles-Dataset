Serial,Title,Date,Author,News
4471,সরকারি চার ব্যাংকে মুনাফা কমেছে,2017-01-04,ইত্তেফাক রিপোর্ট,বিনিয়োগ মন্দার মধ্যেও সদ্য শেষ হওয়া বছরে বেসরকারি খাতের বেশিভাগ ব্যাংক ভাল পরিচালন মুনাফা করেন। তবে উল্টো চিত্র দেখা গেছে সরকারি খাতের ব্যাংকগুলোতে। ২০১৫ সালে সরকারি মালিকানার সোনালী জনতা অগ্রণী ও রূপালী ব্যাংক তিন হাজার ৩০৭ কোটি টাকার মুনাফা করেছিল। তবে গেল ২০১৬ সালে পরিচালন মুনাফা নেমে এসেছে দুই হাজার ৩৪ কোটি টাকায়। ঋণ বিতরণে অনিয়ম এবং আশানুরুপ ঋণ বিতরণ করতে না পারাসহ বেশকিছু কারণে এমনটা ঘটেছে বলে সংশ্লিষ্টরা জানিয়েছেন।  দেখা গেছে ব্যাংকগুলোর মধ্যে রূপালী ব্যাংক আগের বছর ২৮২ কোটি টাকার মুনাফা দেখিয়েছিল। এবার লোকসান করেছে ৯৮ কোটি টাকা।  অবশ্য ব্যাংকটির ব্যবস্থাপনা পরিচালক আতাউর রহমান প্রধান বলেন আগে অনেক খেলাপি ঋণকে নিয়মিত দেখানো হয়েছিল। প্রভিশন ঘাটতি রেখেও আয় দেখিয়ে বাড়তি মুনাফা হিসাবায়ন করা হয়েছিল। এজন্য তখন ব্যাংকের প্রকৃত চিত্র প্রতিফলিত হয়নি। পরে সেগুলো ঠিক করে যে পরিমাণ পরিচালন মুনাফা হয়েছে সেটাকে ইতিবাচক হিসাবেই দেখছেন তিনি।  বরাবরের মতো রাষ্ট্রীয় ব্যাংকগুলোর মধ্যে মুনাফার শীর্ষে রয়েছে জনতা ব্যাংক। ব্যাংকটি এবার এক হাজার ৬ কোটি টাকার মুনাফা করেছে। আগের বছর মুনাফা হয়েছিল এক হাজার ১৬২ কোটি টাকা। আর দেশের সবচেয়ে বড় ব্যাংক সোনালী ব্যাংকের পরিচালন মুনাফা এবার অর্ধেকে নেমেছে। আগের বছর ব্যাংকটি ৮৬৩ কোটি টাকার মুনাফা করলেও ২০১৬ সালে হয়েছে ৪২৮ কোটি টাকা।  অগ্রণী ব্যাংকের মুনাফা আগের বছরের এক হাজার কোটি টাকা থেকে কমে ৬৯৮ কোটি টাকায় নেমে এসেছে। অন্যদিকে বেসিক এবার ১৪ কোটি ৮৭ লাখ টাকার মুনাফা দেখিয়েছে। গত বছরের ২৫৬ কোটি টাকার লোকসান কাটিয়ে এ পর্যায়ে আসার বিষয়টি চোখে পড়ার মত। অবশ্য ব্যাংকটির ব্যবস্থাপনা পরিচালক খোন্দকার মো. ইকবাল বলছেন খেলাপী ঋণ আদায়সহ ব্যাংকের বোর্ড ও ঊর্ধ্বতন কর্মকর্তাদের তত্পরতার কারণেই এটা সম্ভব হয়েছে।
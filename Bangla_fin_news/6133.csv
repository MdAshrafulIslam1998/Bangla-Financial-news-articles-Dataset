Serial,Title,Date,Author,News
6133,‘দারিদ্র্য বিমোচনে ১ হাজার ৯১ কোটি টাকা ঋণ বিতরণ হয়েছে’,2015-06-27,ইত্তেফাক রিপোর্ট,অর্থমন্ত্রী আবুল মাল আব্দুল মুহিত বলেছেন দারিদ্র্য বিমোচন খাতে গত বছরের জুলাই থেকে চলতি বছরের এপ্রিল পর্যন্ত প্রায় ৩ লাখ ৪০ হাজার উপকারভোগীর মাঝে ১ হাজার ৯১ কোটি ৭৮ লাখ টাকা ঋণ বিতরণ করা হয়েছে।  শরিবার সংসদে সরকারি দলের সদস্য দিলারা বেগমের এক প্রশ্নের জবাবে আরো বলেন এ খাতে বর্তমান অর্থবছরে বার্ষিক কৃষি ও পল্লী ঋণ নীতিমালা ও কর্মসূচির অধীনে তফসিলি ব্যাংকসমূহ কর্তৃক মোট ১ হাজার ১৯০ কোটি টাকা বিতরণের লক্ষ্যমাত্রা রয়েছে।  তিনি বলেন বাংলাদেশ ব্যাংক প্রণীত বার্ষিক কৃষি ও পল্লী উন্নয়ন নীতিমালা ও কর্মসূচির অধীনে তফসিলী ব্যাংকসমূহ আয় উৎসারী কর্মকান্ডে তথা দারিদ্র বিমোচনে এই ঋণ দিয়ে থাকে।  স্বতন্ত্র সদস্য মো. রুস্তম আলী ফরাজীর এক প্রশ্নের জবাবে অর্থমন্ত্রী বলেন একটি বাড়ি একটি খামার প্রকল্পের মাধ্যমে দেশের ৬৪টি জেলায় ৪৮৫টি উপজেলার ৪ হাজার ৫০৩টি ইউনিয়নের ৪০ হাজার ৫২৭টি ওয়ার্ডে একটি বাড়ি একটি খামার প্রকল্পের কার্যক্রম বাস্তবায়িত হচ্ছে। এ কার্যক্রমকে পল্লী সঞ্চয় ব্যাংকের আওতায় আনা হবে। ৪৮৫টি উপজেলায় পরিচালিত প্রকল্পের দপ্তরকে পর্যায়ক্রমে ব্যাংকের শাখা হিসেবে রূপান্তর করার প্রক্রিয়া চলমান রয়েছে। আগামী ২০১৬ সালের ৩০ জুন প্রকল্প মেয়াদ সমাপ্তিসাপেক্ষে পর্যায়ক্রমে ব্যাংকের ৪৮৫টি শাখা চালু করা সম্ভব হবে।  তিনি বলেন প্রাথমিকভাবে প্রতি উপজেলায় একটি করে দেশব্যাপী ৪৮৫টি উপজেলায় একটি বাড়ি একটি খামার প্রকল্প দপ্তরে মোট ৪৮৫টি পল্লী সঞ্চয় ব্যাংকের শাখা খোলা হবে। পল্লী সঞ্চয় ব্যাংক থেকে শুধুমাত্র একটি বাড়ি একটি খামার প্রকল্পভুক্ত সদস্য ও সমিতি এবং অনুরূপ আদর্শিক সমিতির সদস্যদের ব্যক্তি ও গ্রুপভিত্তিক লোন দেয়ার পরিকল্পনা রয়েছে।  সরকারি দলের সদস্য দিদারুল আলমের অপর এক প্রশ্নের জবাবে অর্থমন্ত্রী বলেন কর্মসংস্থান ব্যাংক প্রতিষ্ঠা লগ্ন থেকে এ পর্যন্ত ৩ লাখ ৬৩ হাজার ৮৬৭ শিক্ষিত বেকারদেরকে ২ হাজার ৫৪৮ কোটি ১২ লাখ টাকা ঋণ প্রদান করেছে।
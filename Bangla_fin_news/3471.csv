Serial,Title,Date,Author,News
3471,রোজায় ব্যাংকে লেনদেন সাড়ে ৯টা থেকে আড়াইটা,2018-05-14,ইত্তেফাক রিপোর্ট,পবিত্র রমজান মাসে ব্যাংকের অফিস ও লেনদেনের নতুন সময়সূচি নির্ধারণ করেছে বাংলাদেশ ব্যাংক। নতুন সময় অনুযায়ী রোজার মধ্যে ব্যাংক ও আর্থিক প্রতিষ্ঠানে সাধারণ লেনদেন হবে সকাল সাড়ে ৯টা থেকে দুপুর আড়াইটা পর্যন্ত। তবে ব্যাংক কর্মকর্তাদের অফিস করতে হবে বিকেল ৪টা পর্যন্ত।  প্রতিবছরের মতো এবারও রোজার মাসে ইফতারের সুবিধার্থে অফিস আদালতের কর্মঘণ্টা কমিয়ে এনে নতুন সময়সূচি দিয়েছে জনপ্রশাসন মন্ত্রণালয়। ওই নির্দেশনার আলোকে ব্যাংক ও আর্থিক প্রতিষ্ঠানের অফিস ও লেনদেনের সময়সূচি নির্ধারণ করেছে বাংলাদেশ ব্যাংক। নির্দেশনাটি সোমবার সব ব্যাংকে পাঠানো হয়েছে জানিয়েছে কেন্দ্রীয় ব্যাংকের অফসাইট সুপারভিশন বিভাগের কর্মকর্তারা। একই নির্দেশনা ব্যাংক বহির্ভূত আর্থিক প্রতিষ্ঠানগুলোতেও এনবিএফআই পাঠানো হবে বলে জানা গেছে।  জানা গেছে ব্যাংক লেনদেন চলাকালে দুপুর সোয়া একটা থেকে দেড়টা পর্যন্ত জোহরের নামাযের বিরতি থাকবে। তবে এ বিরতির সময় অভ্যন্তরীণ সমন্বয়ের মাধ্যমে ব্যাংকের লেনদেন অব্যাহত রাখতে হবে ব্যাংক ও আর্থিক প্রতিষ্ঠানগুলোকে। বছরের অন্যান্য সময়ে সকাল ১০টা থেকে বিকেল ৪টা পর্যন্ত ব্যাংকে লেনদেন হয়। ব্যাংকের কর্মকর্তাদের অফিস করতে হয় সকাল ১০টা থেকে সন্ধ্যা ৬টা পর্যন্ত।  রোজার মাসে তফসিলি ব্যাংকের মতো বাংলাদেশ ব্যাংকেরও অফিস সময় কমিয়ে এবছর বিকেল ৪টা পর্যন্ত করা হয়েছে। লেনদেন হবে দুপুর আড়াইটা পর্যন্ত। এ সময়ের মধ্যে ব্যাংকগুলোকে বাংলাদেশ ব্যাংকের সঙ্গে লেনদেনসহ সব ধরনের দাপ্তরিক কাজ সম্পন্ন করতে হবে। রমজান মাস শেষে অফিস সময়সূচি পূর্বাস্থায় ফিরে আসবে।  ইত্তেফাকএমআই
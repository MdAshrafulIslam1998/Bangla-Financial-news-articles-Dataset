Serial,Title,Date,Author,News
4556,পুঁজিবাজারের সূচক ও লেনদেনে আশাবাদী বিনিয়োগকারীরা,2016-12-19,ইত্তেফাক রিপোর্ট,পুঁজিবাজারে ধীরে ধীরে সূচক বাড়ছে। সঙ্গে লেনদেনও হচ্ছে হাজার কোটি টাকার কাছাকাছি। গতকাল রবিবার ঢাকা স্টক এক্সচেঞ্জে ডিএসই লেনদেন আগের কার্যদিবসের তুলনায় কিছুটা কমলেও তুলনামূলকভাবে তা কম নয়। বাজার সংশ্লিষ্টরা বলছেন বর্তমানে যেভাবে ধীরে ধীরে সূচক বাড়ছে তাতে আশাবাদী হয়ে উঠছেন বিনিয়োগকারীরা। তাছাড়া এর পেছনে লেনদেন বৃদ্ধিও প্রভাব ফেলছে। কারণ বাজারে লেনদেন বেশি হলে বিনিয়োগকারীদের অংশগ্রহণ বাড়ে।  তথ্যে দেখা গেছে গতকাল ডিএসইর প্রধান মূল্য সূচক ডিএসইএক্স ১২ পয়েন্ট বেড়ে ৪ হাজার ৯৩৮ পয়েন্টে দাঁড়িয়েছে। যা প্রায় ২ বছর বা ২০১৫ সালের ১৮ জানুয়ারির মধ্যে সর্বোচ্চ। এদিকে গতকাল ডিএসইর সার্বিক মূল্য সূচক বাড়লেও কমেছে লেনদেনের পরিমাণ। গতকাল ডিএসইতে ৯৭৫ কোটি ২ লাখ টাকার শেয়ার ও ইউনিট লেনদেন হয়েছে। যার পরিমাণ আগের দিন ছিল ১ হাজার ২৩ কোটি ৫ লাখ টাকা। টাকার অঙ্কে ডিএসইতে সবচেয়ে বেশি লেনদেন হয়েছে বাংলাদেশ বিল্ডিং সিস্টেমসের শেয়ার। এদিন কোম্পানির ৪৩ কোটি ১২ লাখ টাকার শেয়ার লেনদেন হয়েছে। লেনদেনে দ্বিতীয় স্থানে থাকা লাফার্জ সুরমা সিমেন্টের শেয়ারে লেনদেন হয়েছে ৩৯ কোটি ১৪ লাখ টাকা। আর সামিট এলায়েন্স পোর্টে লেনদেন হয়েছে ৩২ কোটি ৯৩ লাখ টাকা। এদিকে গতকাল ব্লক মার্কেটে সবচেয়ে বেশি শেয়ার লেনদেন হয়েছে সোস্যাল ইসলামী ব্যাংক লিমিটেডে এসআইবিএল। এই ব্যাংকটির মোট ৮৪ লাখ শেয়ার লেনদেন হয়েছে। যার আর্থিক মূল্য ১৪ কোটি ২৮ লাখ টাকা। এছাড়া গতকাল ব্লক মার্কেটে মোট ১৯ কোম্পানির শেয়ার লেনদেন হয়েছে। কোম্পানিগুলোর মোট ২ কোটি ১০ লাখ ৩৩ হাজার ৯০৮টি শেয়ার লেনদেন হয়েছে। যার আর্থিক মূল্য ৪৮ কোটি ৪৩ লাখ টাকা। অপর শেয়ারবাজার চট্টগ্রাম স্টক এক্সচেঞ্জের সিএসই সিএসসিএক্স সূচক ৪৯ পয়েন্ট বেড়ে দাঁড়িয়েছে ৯ হাজার ২১২ পয়েন্টে। এদিন সিএসইতে ৫৪ কোটি ১১ লাখ টাকার শেয়ার ও ইউনিট লেনদেন হয়েছে।  বাজার সংশ্লিষ্টরা বলছেন পুঁজিবাজারে সাধারণত ডিসেম্বর মাসে কিছুটা শেয়ার বিক্রির প্রবণতা থাকে। সে হিসেবে মাসের শুরুতে যে চাপ ছিল তা বাজার নিজেই বহন করতে পেরেছে। এজন্যই সূচক বাড়ছে। তবে মাসের শেষ পর্যন্ত এ ধারা অব্যাহত থাকলে বাজারে বিনিয়োগকারীদের মধ্যে মনস্তাত্ত্বিক ইতিবাচক প্রভাব পড়বে।
Serial,Title,Date,Author,News
705,আয়কর রিটার্ন দাখিলের সময় বাড়লো,2021-11-30,ইত্তেফাক অনলাইন ডেস্ক,বাড়ানো হলো আয়কর রিটার্ন দাখিল করার সময়। আগামী ৩১ ডিসেম্বর পর্যন্ত এ সময় বাড়িয়েছে জাতীয় রাজস্ব বোর্ড এনবিআর। আজ মঙ্গলবার ৩০ নভেম্বর জাতীয় রাজস্ব বোর্ডের জনসংযোগ কর্মকর্তা সৈয়দ এ মুমেন গণমাধ্যমে এ তথ্য জানান। এর আগে গত ১৬ নভেম্বর এক সভা শেষে রাজস্ব বোর্ডের পক্ষ থেকে জানানো হয় আয়কর রিটার্ন জমা দেওয়ার সময় আর বাড়ানো হবে না। সেই হিসেবে ৩০ নভেম্বর অর্থাৎ আজ রিটার্ন জমা দেওয়ার শেষ দিন ছিল। কয়েক বছর আগেও প্রতিবার রিটার্ন জমার সময় বাড়ানো হতো কিন্তু ২০১৬ সালে আয়কর অধ্যাদেশে পরিবর্তন এনে ৩০ নভেম্বর জাতীয় কর দিবসের পর রিটার্ন জমা না নেওয়ার সিদ্ধান্ত হয়। সময় বাড়ানোর পথটি বন্ধ হয়ে যায়। তবে আজ আবার সেই সময় বাড়ানো হলো। বর্তমানে দেশে প্রায় ৬৮ লাখ কর শনাক্তকারী নম্বরধারী টিআইএন আছেন। তাদের মধ্যে ২৫ লাখের মতো টিআইএনধারী করদাতা রিটার্ন দেন বলে জানা গেছে।
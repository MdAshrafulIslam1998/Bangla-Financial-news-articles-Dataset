Serial,Title,Date,Author,News
6009,ঈদের পর প্রথম দিনে পুঁজিবাজারে চাঙ্গাভাব,2015-07-22,ইত্তেফাক রিপোর্ট,ঈদুল ফিতরের পর লেনদেনের প্রথম দিনে পুঁজিবাজারে চাঙ্গাভাব দেখা গেছে। গতকাল মঙ্গলবার ঢাকা স্টক এক্সচেঞ্জের ডিএসই সার্বিক মূল্য সূচক ৭৫ পয়েন্ট বেড়েছে। এতে ডিএসইর সূচক সাড়ে চার মাসের মধ্যে সর্বোচ্চ অবস্থানে উঠে এসেছে। ডিএসইতে লেনদেনও হয়েছে পাঁচশ কোটি টাকার কাছাকাছি। আর চট্টগ্রাম স্টক এক্সচেঞ্জের সার্বিক মূল্য সূচক বেড়েছে ২২৬ পয়েন্ট।  এদিকে স্পট মার্কেট থেকে স্বাভাবিক লেনদেনে ফিরিয়ে আনার পরই শাহজিবাজার পাওয়ার কোম্পানি দর বৃদ্ধির শীর্ষে উঠে এসেছে। গতকাল কোম্পানিটির শেয়ারদর বেড়েছে প্রায় ১০ শতাংশ। দর কমার ক্ষেত্রে শীর্ষে ছিল প্রাইম লাইফ ইন্স্যুরেন্স। আর লেনদেনের শীর্ষে ছিল লাফার্জ সুরমা সিমেন্ট কোম্পানি। গতকাল লাফার্জের শেয়ারে লেনদেন হয়েছে ৪২ কোটি ১৭ লাখ টাকা।  তথ্যে দেখা গেছে গতকাল ডিএসইর ব্রড ইনডেক্স ডিএসইএক্স ৭৫ পয়েন্ট বেড়ে ৪ হাজার ৭৩১ পয়েন্টে দাঁড়িয়েছে। ডিএস৩০ মূল্য সূচক ৩৭ পয়েন্ট বেড়ে ১ হাজার ৮৫৮ পয়েন্টে দাঁড়িয়েছে। ডিএসইতে মোট লেনদেন হয়েছে ৪৯২ কোটি ৬৭ লাখ টাকা। যা আগের কর্মদিবসের চেয়ে ২৭ কোটি ৯৮ লাখ টাকা কম। লেনদেনকৃত ৩১৭টি কোম্পানির মধ্যে দাম বেড়েছে ২১৪টির কমেছে ৬৫টির এবং অপরিবর্তিত রয়েছে ৩৮টি কোম্পানির শেয়ারের। অপরদিকে চট্টগ্রাম স্টক এক্সচেঞ্জের সিএসই সার্বিক মূল্য সূচক আগের দিনের চেয়ে ২২৬ পয়েন্ট বেড়ে ১৪ হাজার ৫৩৯ পয়েন্টে দাঁড়িয়েছে। লেনদেন হয়েছে ৪৪ কোটি ৯৬ লাখ টাকা। যা আগের কর্মদিবসের চেয়ে ২ কোটি টাকা বেশি। লেনদেনকৃত ২৩৬টি কোম্পানির মধ্যে দাম বেড়েছে ১৪৭টির কমেছে ৬০টির এবং অপরিবর্তিত রয়েছে ২৯টি কোম্পানির শেয়ারের।  ডিএসই জানিয়েছে পুঁজিবাজারে তালিকাভুক্ত প্রকৌশল খাতের কোম্পানি বিএসআরএম স্টিল বন্ড ইস্যু করার জন্য ইজিএম আহ্বান করেছে। কোম্পানিটি ২০০ কোটি টাকার জিরো কুপন বন্ড ইস্যু করবে। বন্ড ইস্যুর মাধ্যমে মূলধন বাড়ানো ঋণ পরিশোধ এবং বিএসআরএম পাওয়ার প্রজেক্টে বিনিয়োগ করবে কোম্পানিটি। আগামী ২৫ আগস্ট বিকাল ৪টায় কোম্পানির ইজিএম অনুষ্ঠিত হবে চট্টগ্রামের লাভ লেন স্মরণিকা কমিউনিটি সেন্টারে। এজন্য রেকর্ড ডেট নির্ধারণ করা হয়েছে আগামী ২৯ জুলাই বুধবার।
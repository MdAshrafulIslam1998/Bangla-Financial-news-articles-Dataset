Serial,Title,Date,Author,News
6912,নতুন উচ্চতায় বৈদেশিক মুদ্রার রিজার্ভ,2014-12-19,ইত্তেফাক রিপোর্ট,বাংলাদেশ ব্যাংকের বৈদেশিক মুদ্রার রিজার্ভ প্রথমবারের মতো বৃহস্পতিবার ২২ দশমিক ৩৯ বিলিয়ন ডলারে পৌঁছেছে। এর আগে ৫ নভেম্বর বৈদেশিক মুদ্রার রিজার্ভ ২২ দশমিক ৩৬ বিলিয়ন হয়। রিজার্ভ এ উচ্চতায় পৌঁছাতে বড় ভূমিকা রেখেছে জাতিসংঘে শান্তিরক্ষী বাহিনীতে নিযুক্ত কর্মকর্তাদের পাঠানো রেমিটেন্স ও এশিয়ান ডেভেলপমেন্ট ব্যাংকের অর্থ। এছাড়া ডলারের দাম বাড়ায় রেমিটেন্সও বেড়েছে এতে রিজার্ভ বেড়েছে। বাংলাদেশ ব্যাংকের ফরেক্স রিজার্ভ এন্ড ট্রেজারি ম্যানেজমেন্ট বিভাগের মহাব্যবস্থাপক কাজী ছাইদুর রহমান বলেন প্রথমবারের মতো রিজার্ভ ২২ দশমিক ৩৯ বিলিয়নে পৌঁছেছে। এতে ব্যাংক থেকে কোন ডলার ক্রয় করা হয়নি। জানা গেছে চলতি বছরের ৭ আগস্ট প্রথমবারের মতো বৈদেশিক মুদ্রার রিজার্ভ ২২ বিলিয়ন ডলার ছাড়ায়। পরে তা কিছুটা কমলেও ৮ অক্টোবর আবার তা ২২ বিলিয়ন ছাড়ায়। ৫ নভেম্বর বৈদেশিক মুদ্রার রিজার্ভ সবোর্চ্চ ২২ দশমিক ৩৬ বিলিয়ন হয়। সম্প্রতি সময়ে জাতিসংঘে শান্তিরক্ষী বাহিনীতে নিযুক্ত কর্মকর্তারা ৩৬ মিলিয়র ডলার ও এশিয়ান ডেভেলপমেন্ট ব্যাংক ৭০ মিলিয়ন ডলার অর্থ পাঠায়। এছাড়া গত সপ্তাহে প্রবাসীরা ৩৫২ মিলিয়ন ডলার রেমিটেন্স পাঠায়। ফলে চলতি মাসে প্রবাসীদের পাঠানো রেমিটেন্স দাঁড়িয়েছে ৫৫৮ মিলিয়ন ডলারে। এসব কারণে গতকাল দিন শেষে রিজার্ভ দাঁড়িয়েছে ২২ দশমিক ৩৯ বিলিয়ন ডলারে। ব্যাংক কর্মকর্তারা বলছেন সম্প্রতি ডলারে বিনিময় মূল্য কিছুটা বৃদ্ধি পাওয়ায় ব্যাংকিং চ্যানেলে রেমিটেন্স বেড়েছে। যার প্রভাব পড়েছে বৈদেশিক মুদ্রার রিজার্ভে।
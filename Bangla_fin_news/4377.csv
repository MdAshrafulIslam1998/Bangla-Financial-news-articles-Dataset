Serial,Title,Date,Author,News
4377,পুঁজিবাজারে ব্যাংকের দাপট অব্যাহত,2017-01-25,ইত্তেফাক রিপোর্ট,পুঁজিবাজারে গতকাল মঙ্গলবারও ব্যাংকিং খাতের দাপট ছিল। গতকাল বাজারে লেনদেনকৃত বেশিরভাগ কোম্পানির শেয়ারের দাম কমলেও বেড়েছে ঢাকা স্টক এক্সচেঞ্জের ডিএসই সার্বিক মূল্য সূচক। এর পেছনে বড় অবদান ব্যাংকিং খাতের। ব্যাংকিং খাতে লেনদেনকৃত ৩০টি কোম্পানির মধ্যে বেড়েছে ২৮টি শেয়ারের দাম। কমেছে একটির আর অপিরিবর্তিত ছিল একটির দাম। গতকাল ব্যাংকিং খাতের শেয়ারের দাম আগের দিনের তুলনায় গড়ে চার দশমিক ৬০ শতাংশ বেড়েছে। আর ব্যাংকের মূলধন বেশি হওয়ায় সূচকে এ খাতের প্রভাবও বেশি। আগেরদিন সোমবারও পুঁজিবাজারে ব্যাংকের দাপট ছিল লক্ষণীয়। সেদিনও বাজারে তালিকাভুক্ত ৩০টি ব্যাংকের মধ্যে ২৮টির শেয়ারদর বেড়েছে। এ খাতের শেয়ারের দাম বেড়েছিল গড়ে চার দশমিক ৭০ শতাংশ।  বাজার সংশ্লিষ্টরা বলছেন ব্যাংকিং খাতের মূলধন অনেক বেশি। তাই এ খাতের শেয়ারের দাম বাড়লে সূচকে এর প্রভাবও অনেক বেশি। অন্য খাতের তুলনায় ব্যাংকিং খাতের প্রভাবই সূচকে বেশি। এ খাতের শেয়ারের দাম কমলেও প্রভাব পড়ে ব্যাপকভাবে। তথ্যে দেখা গেছে গতকাল ডিএসইতে শেয়ারের দাম বৃদ্ধির ক্ষেত্রে শীর্ষে থাকা ১০ কোম্পানির মধ্যে ৭টিই ছিল ব্যাংক। এর মধ্যে রয়েছে ইসলামী ব্যাংক সোশ্যাল ইসলামী ব্যাংক পূবালী ব্যাংক সাউথইস্ট ব্যাংক এক্সিম ব্যাংক সিটি ব্যাংক এবং রূপালী ব্যাংক। আইডিএলসির বাজার বিশ্লেষণে দেখা গেছে গতকাল বাজারে সবচেয়ে বেশি লেনদেন হয়েছে ব্যাংকিং খাত ঘিরে। এ খাতে লেনদেন হয়েছে ৫৬৫ কোটি টাকা। যা ডিএসইর মোট লেনদেনের ২৮ শতাংশ। আইডিএলসির দৈনন্দিন বাজার বিশ্লেষণে বলা হয়েছে গতকাল ডিএসইর সূচক বৃদ্ধির ক্ষেত্রে নেতৃত্ব দিয়েছে ব্যাংকিং খাত। উচ্চ মূলধনের এ খাতের ৭টি কোম্পানি ছিল দর বৃদ্ধির শীর্ষ দশে। তাছাড়া বাজারে লেনদেনের ক্ষেত্রেও নেতৃত্ব দিয়েছে ব্যাংকিং খাত। গতকাল ব্যাংকিং খাতের পাশাপাশি টেলিকমিউনিকেশন খাতও ভালো অবদান রেখেছে। এ খাতের শেয়ারের দাম গড়ে আড়াই শতাংশ বেড়েছে।  ডিএসইর তথ্যে দেখা গেছে গতকাল ৩২৮টি কোম্পানির শেয়ার ও ইউনিটের লেনদেন হয়েছে। এর মধ্যে ১৯৯টি বা ৬১ শতাংশ কোম্পানির শেয়ার ও ইউনিটের দর কমেছে। আর ১১৪টি কোম্পানির দর বেড়েছে। আর ১৫টি কোম্পানির দর ছিল অপরিবর্তিত। গতকাল ডিএসইএক্স ৩৮ পয়েন্ট বেড়ে পাঁচ হাজার ৭০৮ পয়েন্টে দাঁড়িয়েছে। লেনদেন হয়েছে দুই হাজার ১৩ কোটি ৪৫ লাখ টাকার শেয়ার ও ইউনিট। আগের দিন লেনদেনের পরিমাণ ছিল দুই হাজার ১৮০ কোটি ৭৯ লাখ টাকা। এ হিসাবে লেনদেন কমেছে ১৬৭ কোটি ৩৪ লাখ টাকা। টাকার অঙ্কে ডিএসইতে সবচেয়ে বেশি লেনদেন হয়েছে ইসলামী ব্যাংকের শেয়ার। এদিন কোম্পানির ৭৩ কোটি ১০ লাখ টাকার শেয়ার লেনদেন হয়েছে। লেনদেনে দ্বিতীয় স্থানে থাকা বেক্সিমকোর শেয়ারে লেনদেন হয়েছে ৬৩ কোটি ৫০ লাখ টাকা। এদিন অপর শেয়ারবাজার চট্টগ্রাম স্টক এক্সচেঞ্জের সিএসই সিএসসিএক্স সূচক ৯৫ পয়েন্ট বেড়ে দাঁড়িয়েছে ১০ হাজার ৭৪১ পয়েন্টে। এদিন সিএসইতে ১১৯ কোটি ৮২ লাখ টাকার শেয়ার ও ইউনিট লেনদেন হয়েছে।
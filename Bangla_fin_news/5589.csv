Serial,Title,Date,Author,News
5589,ফ্রান্সে সন্ত্রাসী হামলা এশিয়ার পুঁজিবাজারে পতন,2015-11-16,ইত্তেফাক রিপোর্ট,ফ্রান্সের রাজধানী প্যারিসে সন্ত্রাসী হামলার পর এশিয়ার পুঁজিবাজারগুলোতে দরপতন শুরু হয়েছে। সন্ত্রাসী হামলার পাশাপশি জাপানের অর্থনীতিতে মন্দার খবর এ দরপতনকে আরও ত্বরান্বিত করেছে।  সিএনএনের এক খবরে বলা হয়েছে প্যারিস হামলার পর সোমবার সপ্তাহের প্রথম কার্যদিবসে দরপতনের মধ্য দিয়ে শেষ হয়েছে এশিয়ার অধিকাংশ পুঁজিবাজার।  জাপানের অর্থনীতিবিদ তমোহিরো ওকায়া বলেছেন এ ধরনের হামলায় বাজারে অনিশ্চয়তা সৃষ্টি হয়েছে। তাই দরপতন হয়েছে। হংকংয়ের হ্যাং সেং সূচকে এদিন ১ দশমিক ৭ শতাংশ দরপতন হয়েছে। দক্ষিণ কোরিয়ার কোসপি সূচক কমেছে প্রায় ১ দশমিক ৫০ শতাংশ।  জাপানের বাজারে নিক্কেই সূচক ও অস্ট্রেলিয়ার এসএন্ডপিএএসএক্স সূচক যথাক্রমে ১ দশমিক ৪ ও প্রায় ১ শতাংশ দরপতনের মধ্য দিয়ে লেনদেন শেষ হয়েছে।  এশিয়ার অধিকাংশ পুঁজিবাজারে নেতিবাচক ধারা থাকলেও চীনের সাংহাই কম্পোজিট সূচক বেড়েছে শূন্য দশমিক ৭৩ শতাংশ।
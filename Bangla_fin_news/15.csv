Serial,Title,Date,Author,News
15,১৫ মাসের মধ্যে সর্বোচ্চ রেমিট্যান্স এসেছে জুলাইয়ে,2022-08-01,ইত্তেফাক অনলাইন ডেস্ক,সদ্য সমাপ্ত জুলাই মাসে ঈদুল আজহাকে কেন্দ্র করে বেড়েছে রেমিট্যান্স প্রবাহ। এই মাসে বিশ্বের বিভিন্ন দেশ থেকে প্রবাসীরা ২০৯ কোটি ৬৯ লাখ মার্কিন ডলারের সমপরিমাণ বৈদেশিক মুদ্রা দেশে পাঠিয়েছেন। ডলারের বর্তমান মূল্য অনুযায়ী এই অর্থের পরিমাণ প্রায় ২০ হাজার কোটি টাকা। সোমবার ১ আগস্ট রেমিট্যান্সের উপর বাংলাদেশ ব্যাংকের সর্বশেষ প্রতিবেদনে এ তথ্য উঠে এসেছে। প্রতিবেদনে উঠে এসেছে গত জুলাই মাসে ২ বিলিয়নের বেশি অর্থাৎ ২০৯ কোটি ৬৯ লাখ ডলার রেমিট্যান্স এসেছে। কোনো এক মাসে প্রবাসী আয়ের এই পরিমাণ গত ১৫ মাসের মধ্যে সর্বোচ্চ। এর আগে সবশেষ ২০২০ সালের মে মাসে ২ বিলিয়নের বেশি রেমিট্যান্স দেশে এসেছিল। সংশ্লিষ্টদের দাবি জুলাইয়ে মুসলমানদের সবচেয়ে বড় দুই ধর্মীয় উৎসবের একটি অর্থাৎ ঈদুল আজহা উদযাপিত হয়েছে। ঈদ উদযাপন ও কোরবানির পশু কেনার জন্য প্রবাসী বাংলাদেশিরা পরিবারপরিজনদের কাছে অর্থ পাঠিয়েছেন। এসব কারণে রেমিট্যান্স প্রবাহ বেড়েছে। কেন্দ্রীয় ব্যাংকের মুখপাত্র ও নির্বাহী পরিচালক মো. সিরাজুল ইসলাম জানান ব্যাংকিং চ্যানেলে রেমিট্যান্স প্রবাহ বাড়াতে বাংলাদেশ ব্যাংক বিভিন্ন প্রক্রিয়া সহজ করেছে। সরকারও রেমিট্যান্সের প্রণোদনা বাড়ানোর পাশাপাশি নীতি সহায়তা দিয়ে যাচ্ছে। এখন ডলারের রেটও বেশি পাচ্ছে। এছাড়া গত মাসে ঈদুল আজহা ছিল প্রবাসীরা পরিবারের ঈদ উৎসব সুন্দরভাবে পালনের জন্য অর্থ পাঠিয়েছেন। এসব কারণে রেমিট্যান্স বেড়েছে। আশা করছি এ ধারা অব্যাহত থাকবে।   গত জুন মাসের চেয়ে জুলাইয়ে প্রায় ২৬ কোটি ডলার বেশি রেমিট্যান্স এসেছে। জুনে রেমিট্যান্স এসেছিল ১৮৩ কোটি ৭২ লাখ ডলার। মে মাসে এর পরিমাণ ছিল ১৮৮ কোটি ৫৩ লাখ ডলার। গত বছরের জুলাই মাসে প্রবাসীরা পাঠিয়েছিলেন ১৮৭ কোটি ১৫ লাখ ডলার। জনশক্তি কর্মসংস্থান ও প্রশিক্ষণ ব্যুরোর বিএমইটি তথ্য মধ্যপ্রাচ্যসহ বিশ্বের বিভিন্ন দেশে বিভিন্ন পেশায় বর্তমানে কর্মরত রয়েছেন ১ কোটির বেশি বাংলাদেশি।
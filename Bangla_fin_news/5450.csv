Serial,Title,Date,Author,News
5450,ভারতে অশুল্ক বাধা দূর করার আহ্বান বাণিজ্যমন্ত্রীর,2016-01-09,ইত্তেফাক রিপোর্ট,প্রতিবেশী দেশ ভারতে বাংলাদেশের পণ্য রফতানিতে বিদ্যমান অশুল্ক বাধা দূর করার আহ্বান জানিয়েছেন কলকাতায় সফররত বাণিজ্যমন্ত্রী তোফায়েল আহমেদ। তিনি বলেন এ জটিলতা দূর হলে ভারতের বাজারে বাংলাদেশের পণ্য রফতানি আরো বৃদ্ধি পাবে। বাংলাদেশ বাণিজ্য সমস্যা দূর করে ভারতে পণ্য রফতানি বৃদ্ধি করতে চায়। উভয় দেশের মধ্যে বাণিজ্য সহযোগিতা বৃদ্ধি করা প্রয়োজন।  পশ্চিমবঙ্গের মুখ্যমন্ত্রী মমতা বন্দ্যোপাধ্যায় ও ভুটানের প্রধানমন্ত্রী শেরিং তোবগের সঙ্গে মতবিনিময়কালে তিনি এসব কথা বলেন। কলকাতায় এ বৈঠক অনুষ্ঠিত হয়।  অবশ্য বাংলাদেশ ভুটান ও নেপালের মধ্যে যোগাযোগ স্থাপিত হলে এ অঞ্চলে বাণিজ্য আরো বহুগুণ বাড়বে বলে আশা প্রকাশ করেন তিনি। তিনি বলেন উন্নত যোগাযোগ ব্যবস্থা বাণিজ্য প্রসারের জন্য খুবই গুরুত্বপূর্ণ। সরকারের ব্যবসাবান্ধব নীতি গ্রহণের কারণে অভ্যান্তরিণ ও আন্তর্জাতিক বাণিজ্য বৃদ্ধি পেয়েছে। আঞ্চলিক বাণিজ্য বৃদ্ধির জন্য প্রতিবেশি দেশগুলোর সহযোগিতা প্রয়োজন। আঞ্চলিক বাণিজ্য বৃদ্ধির বিষয়ে বাংলাদেশ অধিক গুরুত্ব দিয়ে যাচ্ছে। সহযোগিতা পেলে আঞ্চলিক বাণিজ্য আরো বৃদ্ধি করা হবে।  প্রসঙ্গত বর্তমানে বাংলাদেশের বেশিরভাগ পণ্যই ভারতে শুল্কমুক্ত রফতানি সুবিধা পায়। কিন্তু বাংলাদেশি পণ্যের পুনরায় মান পরীক্ষার নামে সময়ক্ষেপন বিভিন্ন রাজ্যভেদে আলাদা শুল্ক ব্যবস্থাসহ বেশকিছু অশুল্ক জটিলতার মুখে পড়ছেন রফতানিকারকরা। এর ফলে চাইলেও কাঙ্ক্ষিত হারে রফতানি বাড়ানো যাচ্ছে না। অন্যদিকে ভারতের লিলিপুট নামে একটি বড় ব্র্যান্ড বাংলাদেশের ২২টি গার্মেন্টস রফতানিকারক প্রতিষ্ঠানের মোটা অঙ্কের অর্থ পরিশোধ করেনি। নানামুখী দেনদরবার করেও রফতানিকারকরা প্রতিষ্ঠানটির কাছ থেকে আদায় করতে পারেন নি। এ অর্থ না পেয়ে কয়েকটি রফতানিকারক প্রতিষ্ঠান দেউলিয়াও হয়ে গেছে।
Serial,Title,Date,Author,News
7397,বড় মূলধনী কোম্পানির প্রভাবে ডিএসইতে সূচকের পতন,2014-07-20,ইত্তেফাক রিপোর্ট,গতকাল রবিবার ঢাকা স্টক এক্সচেঞ্জে ডিএসই সূচক কমেছে ১৭ পয়েন্ট। বেশিরভাগ কোম্পানির দর বৃদ্ধির পরও বড় মূলধনী কোম্পানির দর পতনের ফলে সূচকে নিম্নমুখী প্রবণতা দেখা গেছে। এদিকে লেনদেন কিছুটা বাড়লেও এখনও আড়াইশ কোটি টাকার আশপাশেই অবস্থান করছে। লেনদেন কমে যাওয়ায় বিনিয়োগকারীদের আস্থা কমে যাচ্ছে।আইডিএলসির দৈনন্দিন বাজার বিশ্লেষণে বলা হয়েছে প্রত্যাশা অনুযায়ী মুনাফা করতে না পেরে লভ্যাংশ দিতে না পারায় ফার্মাসিউটিক্যালস খাতের স্কয়ার ফার্মা দর হারানোর শীর্ষ তালিকায় চলে এসেছে। গতকাল কোম্পানিটির দর কমেছে ৮ শতাংশ। এদিকে বেক্সিমকো টানা ছয় কার্যদিবস ধরে লেনদেনের শীর্ষে রয়েছে।তথ্যে দেখা গেছে গতকাল ডিএসইর ব্রড ইনডেক্স ডিএসইএক্স ১৭ পয়েন্ট কমে ৪ হাজার ৩৭৪ পয়েন্টে দাঁড়িয়েছে। আর ডিএস৩০ সূচক ১১ পয়েন্ট কমে ১ হাজার ৫৯১ পয়েন্টে দাঁড়িয়েছে। ডিএসইতে মোট লেনদেন হয়েছে ২৬৩ কোটি ৬৯ লাখ টাকা। যা আগের কার্যদিবসের চেয়ে ১০ কোটি ৪৭ লাখ টাকা বেশি। লেনদেনকৃত ২৯২টি কোম্পানির মধ্যে দাম বেড়েছে ১৪৩টির কমেছে ১১৬টির এবং অপরিবর্তিত রয়েছে ৩৩টি কোম্পানির শেয়ারের। অপরদিকে চট্টগ্রাম স্টক এক্সচেঞ্জের সিএসই সার্বিক মূল্য সূচক আগের দিনের চেয়ে ৬১ পয়েন্ট কমে ১৩ হাজার ৪২৯ পয়েন্টে দাঁড়িয়েছে। লেনদেন হয়েছে ২২ কোটি ১৪ লাখ টাকা। যা আগের দিনের চেয়ে ৫০ লাখ ৪৩ হাজার টাকা কম। লেনদেনকৃত ১৯৪টি কোম্পানির মধ্যে দাম বেড়েছে ৮৮টির কমেছে ৮৫টির এবং অপরিবর্তিত রয়েছে ২১টি কোম্পানির শেয়ারের।এদিকে গতকাল প্রায় সব ব্যাংকের শেয়ার দর বৃদ্ধি পেয়েছে। জুনে সমাপ্ত অর্ধবার্ষিক হিসাব অনুযায়ী ব্যাংকগুলোর আয় তুলনামূলকভাবে বাড়ার কারণে শেয়ার দর বেড়েছে। গতকাল লেনদেন হওয়া ৩০টি কোম্পানির মধ্যে ২৮টিরই দর বেড়েছে। অবশিষ্ট দুটির দাম অপরিবর্তিত রয়েছে। ব্যাংকিং খাতের কোম্পানিগুলো ঘিরে লেনদেন হয়েছে ২৭ কোটি ৭৫ লাখ টাকা। যা মোট লেনদেনের প্রায় সাড়ে ১০ শতাংশ।
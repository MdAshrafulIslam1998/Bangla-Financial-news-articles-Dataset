Serial,Title,Date,Author,News
4686,২০ ঘণ্টায় আলিবাবার দেড় হাজার কোটি ডলার লেনদেনের রেকর্ড,2016-11-12,ইত্তেফাক ডেস্ক,বিশ্বের সবচেয়ে বড় ইকমার্স কোম্পানি আলিবাবা এক দিনের কেনাবেচার ক্ষেত্রে এক নতুন বিশ্ব রেকর্ড সৃষ্টি করেছে। বিবিসি জানিয়েছে গতকাল ১১ ই নভেম্বর মাত্র বিশ ঘণ্টার মধ্যে আলিবাবা সাইটে বিক্রির পরিমাণ এক হাজার পাঁচশো কোটি মার্কিন ডলার ছাড়িয়ে গেছে। যদিও কেউ কেউ আলিবাবার দেয়া এই তথ্য নিয়ে প্রশ্ন তুলেছেন।    আলিবাবা বলছে মোবাইল ফোন থেকেই ৮৫ শতাংশ ক্রেতা তাদের কেনাকাটার কাজ সেরেছেন।     প্রতিবছর ১১ই নভেম্বর চীনে সিঙ্গেলস ডে উদযাপন করা হয়। আলিবাবা প্রথম দিনটি উদযাপনের সূচনা করে। অবিবাহিত কিংবা সিঙ্গেল তরুণ বা তরুণীরা এদিন নিজেই নিজের জন্য একটা উপহার কিনবেন এটাই ছিল প্রথম দিকের রীতি। কিন্তু এটি এখন চীনে কেনাকাটার এক মহোৎসবের দিনে পরিণত হয়েছে। লাখ লাখ মানুষ এই দিনে আলিবাবা থেকে তাদের নিজেদের বা প্রিয়জনদের জন্য উপহার কিনেছেন।     চীনের বাইরে অনেক মানুষ হয়তো আলিবাবার কথা শোনেন নি। কিন্তু আকারে এবং বিক্রির দিক দিয়ে এটি এখন ইবে কিংবা আমাজন কে ছাড়িয়ে গেছে বলে মনে করা হয়।
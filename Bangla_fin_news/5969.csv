Serial,Title,Date,Author,News
5969,উগান্ডার প্রেসিডেন্টের সঙ্গে ড ইউনূসের বৈঠক,2015-07-31,ইত্তেফাক রিপোর্ট,নোবেল শান্তি পুরস্কার জয়ী অধ্যাপক ড. মুহাম্মদ ইউনূস সম্প্রতি উগান্ডায় তার চার দিনের সফর শেষ করেছেন। উগান্ডায় যাওয়ার পর প্রেসিডেন্ট ইওয়েরি কাগুতা মুসেভেনি তাকে প্রেসিডেন্ট প্রাসাদে স্বাগত জানান। প্রেসিডেন্ট মুসেভেনি ছাড়াও প্রফেসর ইউনূস উগান্ডার ভাইস প্রেসিডেন্ট এডোয়ার্ড সেকান্দির সঙ্গে সাক্ষাত্ করেন উগান্ডার সরকারি প্রতিনিধিদের সঙ্গে উচ্চ পর্যায়ের বৈঠকে অংশগ্রহণ করেন। দেশটির সামাজিক ও ব্যবসায়ী নেতৃবৃন্দের সঙ্গে গুরুত্বপূর্ণ বৈঠকে মিলিত হন এবং উগান্ডা সামাজিক ব্যবসার জাতীয় সম্মেলনে বক্তব্য রাখেন।  প্রফেসর ইউনূস প্রেসিডেন্ট মুসেভেনিকে উগান্ডায় গৃহীত বিভিন্ন সামাজিক ব্যবসা কর্মকাণ্ড সম্পর্কে অবহিত করেন। সামাজিক ব্যবসা হিসেবে একটি বড় ইউরোপীয় কোম্পানির সঙ্গে যৌথ উদ্যোগে প্রতিষ্ঠিত একটি নতুন সফটওয়্যার আউটসোর্সিং কোম্পানির বিষয়ে প্রেসিডেন্ট মুসেভেনি বিশেষ আগ্রহ দেখান। এই নতুন উদ্যোগটি তথ্য প্রযুক্তি খাতে উগান্ডার হাজার হাজার বেকার তরুণতরুণীর বিশেষ করে তরুণীদের জন্য কর্মসংস্থান সৃষ্টি করবে। প্রফেসর ইউনূস আগামী বছর কোম্পানিটি তার ব্যবসা কার্যক্রম শুরুর সময়ে প্রেসিডেন্ট মুসেভেনিকে তা উদ্বোধন করার জন্য আমন্ত্রণ জানান। সামাজিক ব্যবসা কীভাবে যুববেকারত্ব দূর করতে এবং কৃষি ও বন খাতের উন্নয়নে ভূমিকা রাখতে পারে সে বিষয়ে প্রেসিডেন্ট মুসেভেনি বিশেষভাবে জানতে চান। প্রফেসর ইউনূস পৃথিবীর অন্যান্য দেশে সামাজিক ব্যবসা কীভাবে এই খাতগুলোর উন্নয়নে ভূমিকা রাখছে তার উদাহরণ দেন।  উগান্ডায় বসবাসরত বাংলাদেশিদের আয়োজিত একটি অভ্যর্থনা অনুষ্ঠানে অংশগ্রহণ শেষে প্রফেসর মুহাম্মদ ইউনূস গতকাল বৃহস্পতিবার উগান্ডা ত্যাগ করেন বলে ইউনূস সেন্টারের এক প্রেস বিজ্ঞপ্তিতে জানানো হয়েছে।
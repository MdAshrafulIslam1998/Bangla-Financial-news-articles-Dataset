Serial,Title,Date,Author,News
669,বাংলাদেশসহ ৭৪ দেশকে অর্থসহায়তা দেবে বিশ্বব্যাংক,2021-12-16,ইত্তেফাক অনলাইন ডেস্ক,বাংলাদেশসহ বিশ্বের ৭৪টি স্বল্পআয়ের দেশের জন্য ৯ হাজার ৩০০ কোটি মার্কিন ডলার অর্থসহায়তা বরাদ্দ করেছে বিশ্বব্যাংক।  করোনাভাইরাস মহামারির ধাক্কা মোকাবিলাসহ বিভিন্ন কর্মসূচির জন্য বুধবার ১৫ ডিসেম্বর এই তহবিলের অনুমোদন দিয়েছে বিশ্বব্যাংক। এটি সংস্থাটির আন্তর্জাতিক উন্নয়ন অ্যাসোসিয়েশনের আইডিএ পক্ষ থেকে এযাবৎকালের সবচেয়ে বড় সম্পূরণ প্যাকেজ। বরাদ্দ তহবিলের মধ্যে ২ হাজার ৩৫০ কোটি ডলার দিচ্ছে উচ্চ ও মধ্যম আয়ের ৪৮টি দেশ। আইডিএ তহবিল সাধারণত ৩ বছর পরপর সম্পূরণ করা হয়। তবে করোনার কারণে সবশেষ অর্থায়ন এক বছর এগিয়ে নেওয়া হয়েছিল যা ২০২৫ সালের জুন মাস পর্যন্ত চলবে। বিশ্বব্যাংক প্রেসিডেন্ট ডেভিড মালপাস বলেছেন কোভিড১৯ সংকট থেকে পুনরুদ্ধার প্রচেষ্টায় দরিদ্র দেশগুলোকে সহায়তা করতে আমাদের অংশীদারদের এই অকৃপণ প্রতিশ্রুতি একটি গুরুত্বপূর্ণ পদক্ষেপ। উন্নয়ন চ্যালেঞ্জ মোকাবিলা এবং বিশ্বজুড়ে লাখ লাখ মানুষের জীবনমান উন্নত করতে একটি অখণ্ড ও দক্ষ প্ল্যাটফর্ম হিসেবে আইডিএর ওপর অংশীদাররা আস্থা রাখায় আমরা কৃতজ্ঞ।
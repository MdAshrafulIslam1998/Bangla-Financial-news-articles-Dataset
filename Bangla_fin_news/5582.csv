Serial,Title,Date,Author,News
5582,৩ বছরে ৩৫ কোটি ডলার নমনীয় ঋণ দেবে কোরিয়া,2015-11-19,ইত্তেফাক রিপোর্ট,শেরেবাংলা নগরস্থ ইআরডি সম্মেলনকক্ষে বৃহস্পতিবার বাংলাদেশ ও দক্ষিণ কোরিয়া সরকারের মধ্যে ২০১৫ থেকে ২০১৭ মেয়াদের জন্য ৩৫ কোটি ডলার বা প্রায় ২৮০ কোটি টাকার নমনীয় ঋণ সহায়তাসংক্রান্ত একটি ফ্রেমওয়ার্ক এরেঞ্জমেন্ট স্বাক্ষর হয়।  বাংলাদেশ সরকারের পক্ষে অর্থনৈতিক সম্পর্ক বিভাগের ইআরডি সিনিয়র সচিব মোহাম্মদ মেজবাহউদ্দিন এবং দক্ষিণ কোরিয়া সরকারের পক্ষে বাংলাদেশে নিযুক্ত দক্ষিণ কোরিয়ার রাষ্ট্রদূত অন সিওংডো এতে স্বাক্ষর করেন।  এ সময় জানানো হয় এটি কোনো বিশেষ প্রকল্পের ঋণ চুক্তি নয়। এ ফ্রেমওয়ার্ক এরেঞ্জমেন্টটি একটি আমব্রেলা এগ্রিমেন্ট হিসেবে বিবেচিত হবে। এর উদ্দেশ্য হলো বাংলাদেশ ও কোরিয়ার মধ্যে পারস্পরিক উন্নয়ন সহযোগিতাসংক্রান্ত সাধারণ শর্তাবলি নির্ধারণ করা এবং এর আওতায় পরে ভিন্ন ভিন্ন চুক্তির মাধ্যমে কোরিয়ার উন্নয়নসহযোগী প্রতিষ্ঠান অর্থনৈতিক উন্নয়ন সহযোগিতা তহবিল ইডিসিএফ থেকে ২০১৫২০১৭ মেয়াদে বাংলাদেশের বিভিন্ন উন্নয়ন প্রকল্পে ৩৫ কোটি মার্কিন ডলার সমপরিমাণ আর্থিক ও কারিগরি সহায়তা প্রদান করা। এর আওতায় বৃহস্পতিবারই বঙ্গবন্ধু শেখ মুজিব মেডিকেল বিশ্ববিদ্যালয়ের আওতায় মাল্টি ডিসিপ্লিনারি অ্যান্ড সুপার স্পেশালাইজড হাসপাতাল স্থাপনে ১৩ কোটি ডলারের একটি ঋণচুক্তি স্বাক্ষর অনুষ্ঠিত হয়।  এ প্রকল্পের আওতায় ৭০০ শয্যাবিশিষ্ট হাসপাতাল নির্মাণসহ মারাত্বকভাবে অসুস্থ ও ক্রনিক ডিজিজে আক্রান্ত রোগীদের উন্নত স্বাস্থ্য সেবা প্রদান করা হবে। চুক্তি স্বাক্ষর অনুষ্ঠানে আরো জানানো হয় চলতি বছর আরো তিনটি প্রকল্পে ঋণ চুক্তি করবে কোরিয়া। এর আগে সবমিলিয়ে কোরিয়ার সঙ্গে ৬৮ কোটি ডলার সমমূল্যের ১৮টি ঋণ চুক্তি করে বাংলাদেশ। এর মধ্যে ৮টি প্রকল্প চলমান রয়েছে। আরো ৮টি প্রকল্প স্বাক্ষরের প্রক্রিয়াধীন রয়েছে।
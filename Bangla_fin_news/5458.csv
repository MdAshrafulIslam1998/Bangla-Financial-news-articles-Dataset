Serial,Title,Date,Author,News
5458,উৎপাদনশীল খাতে বিনিয়োগ বাড়ানোর আহ্বান গভর্নরের,2016-01-05,অনলাইন ডেস্ক,বাংলাদেশ ব্যাংকের গভর্নর ড. আতিউর রহমান উৎপাদনশীল খাতে বিনিয়োগ বাড়ানোর জন্য সব বাণিজ্যিক ব্যাংকের প্রধান নির্বাহীদের প্রতি আহবান জানিয়েছেন। তিনি বলেন এখন সময় এসেছে রপ্তানির পাশাপাশি আরেকটি গ্রোথ ইঞ্জিনযুক্ত করার। আর সেটি হচ্ছে অভ্যন্তরীণ চাহিদা। সামনের দিনগুলোতে এই দুই ইঞ্জিনের মধ্যে অভ্যন্তরীণ চাহিদার ইঞ্জিনটিকে আরো শক্তিশালী করাকেই বেশি প্রাধান্য দিতে হবে। সেজন্য আমাদের জাতীয় সঞ্চয়ের হার আরো বাড়াতে হবে এবং সেই সঞ্চয়কে উৎপাদনশীল খাতে বেশি করে বিনিয়োগ করতে হবে।  মঙ্গলবার বাংলাদেশ ব্যাংকের জাহাঙ্গীর আলম কনফারেন্স হলে ব্যাংকের প্রধান নির্বাহীদের সাথে অনুষ্ঠিত ব্যাংকার্স সভায় তিনি এসব কথা বলেন।  গভর্নর বলেনআমাদের কর্মক্ষম জনশক্তির সুবিধা ও দ্রুত বিকাশমান মধ্যবিত্তের চাহিদার কারণে বাজার পরিধি এবং জনসংখ্যার ঘনত্ব অভ্যন্তরীণ চাহিদার ইঞ্জিনটিকে দ্রুতগতিতে সামনের দিকে এগিয়ে নিয়ে যাবে। তবে উৎপাদনশীল খাতে বিনিয়োগের সময় সকল মানুষের কথা মনে রাখার পরামর্শ দেন তিনি। ২০১৫ সালকে অর্থনৈতিক সমৃদ্ধির জন্য মাইলফলক ছিল বলে উল্লেখ করে তিনি বলেন গেল বছরে বাংলাদেশ নিম্ন মধ্যম আয়ের দেশের পরিচয় লাভ করে।আর আমাদের প্রত্যাশা ২০১৬ সাল যেন হয় বিনিয়োগ ও প্রবৃদ্ধির বছর। এজন্য সবাইকে সক্রিয় থাকতে হবে।  তিনি আরো বলেন যদি ব্যাংকিং খাতে প্রয়োজনীয় পরিবর্তন আনতে পারি তাহলে সহজেই এখনকার দুশো বিলিয়ন ডলারের অর্থনীতিকে ২০২৫ সালে গিয়ে পাঁচশ বিলিয়ন ডলারে উন্নীত করতে পারবো।
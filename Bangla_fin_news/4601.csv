Serial,Title,Date,Author,News
4601,এসএমই খাতে ঋণপ্রাপ্ত প্রতিষ্ঠানের সংখ্যা কমেছে,2016-12-05,রেজাউল হক কৌশিক,ক্ষুদ্র ও মাঝারি শিল্প এসএমই খাতে ঋণ বিতরণ বেড়েছে। তবে ঋণপ্রাপ্ত মোট প্রতিষ্ঠানের সংখ্যা কমেছে। চলতি বছরের প্রথম ৯ মাসে জানুয়ারি সেপ্টেম্বর এসএমই খাতে চার লাখ ৬০ হাজার ৫১১টি প্রতিষ্ঠান ঋণ পেয়েছে। আগের বছরের একই সময়ে ঋণপ্রাপ্ত প্রতিষ্ঠানের সংখ্যা ছিল পাঁচ লাখ ৭১ হাজার ৭৯২টি। অর্থাত্ আগের বছরে চলতি বছরের চেয়ে এক লাখ ১১ হাজার ২৮১টি প্রতিষ্ঠান বেশি ঋণ পেয়েছিল। একইসঙ্গে নারী উদ্যোক্তা প্রতিষ্ঠানের সংখ্যাও এ বছর কমেছে। চলতি বছরের প্রথম ৯ মাসে জানুয়ারি সেপ্টেম্বর এ খাতে এক লাখ এক হাজার ১৯২ কোটি টাকা ঋণ বিতরণ করেছে ব্যাংক ও আর্থিক প্রতিষ্ঠানগুলো। যা গত বছরের একই সময়ের তুলনায় ২৩ দশমিক ৪৭ শতাংশ বেশি। ২০১৫ সালের প্রথম নয় মাসে এর পরিমাণ ছিল ৮১ হাজার ৯৫৪ কোটি টাকা। বাংলাদেশ ব্যাংক সূত্রে এ তথ্য জানা গেছে। বাংলাদেশ ব্যাংকের হালনাগাদ প্রতিবেদনে জানা যায় চলতি বছরে এসএমই খাতে ঋণ বিতরণের লক্ষ্যমাত্রা ধরা হয় এক লাখ ১৩ হাজার ৫০৩ কোটি টাকা। যা গত বছরের তুলনায় সাড়ে আট শতাংশ বেশি। তবে আলোচ্য সময়ে মোট লক্ষ্যমাত্রার ৮৯ দশমিক ১৫ শতাংশ অর্জিত হয়েছে। ২০১৫ সালে এ খাতে এক লাখ চার হাজার ৫৮৬ কোটি টাকা ঋণ বিতরণের লক্ষ্যমাত্রার বিপরীতে বিতরণ হয়েছিল এক লাখ ১৫ হাজার ৮৭০ কোটি টাকা। যা নির্ধারিত লক্ষ্যমাত্রার চেয়ে ১০ দশমিক ৭৯ শতাংশ বেশি। গত বছর প্রথম নয় মাসে লক্ষ্যমাত্রার তুলনায় বিতরণের হার ছিল ৭৮ দশমিক ৩৬ শতাংশ। হিসাবে দেখা গেছে চলতি বছরে প্রথম নয় মাসে বিতরণকৃত ঋণের মধ্যে বাণিজ্যিক ব্যাংকগুলো ৯৬ হাজার ৮২৫ কোটি টাকা এবং আর্থিক প্রতিষ্ঠানগুলো চার হাজার ৩৭৯ কোটি টাকা বিতরণ করেছে। এ বছর প্রথম নয় মাসে সেবা খাতে ঋণ বিতরণের হার ৩৯ দশমিক ৬০ শতাংশ বৃদ্ধি পেয়েছে। গত বছর সেবা খাতে আট হাজার ৮১ কোটি টাকার বিপরীতে এবার ১১ হাজার ২৮২ কোটি টাকা ঋণ দিয়েছে ব্যাংক ও আর্থিক প্রতিষ্ঠানগুলো। আলোচ্য সময়ে ব্যবসা খাতে ৬৪ হাজার ৬১২ কোটি টাকা এসএমই ঋণ বিতরণ করা হয়েছে। যা গত বছরের তুলনায় ২৩ দশমিক ২৪ শতাংশ বেশি। আর শিল্পখাতে ১৭ দশমিক ৯৭ শতাংশ বৃদ্ধি পেয়ে ঋণ বিতরণ হয়েছে ২৫ হাজার ২৯৮ কোটি টাকা। শিল্প খাতে বিনিয়োগের মাধ্যমে সরাসরি যেহেতু কর্মসংস্থান সৃষ্টি হয় এ কারণে এ উপখাতে ঋণ বিতরণ বাড়াতে উত্সাহিত করে কেন্দ্রীয় ব্যাংক। তবে ব্যাংকগুলো সব সময় ব্যবসায় বেশি ঋণ দিতে উত্সাহ দেখায়। ২০১৬ সালেও ব্যাংক ও আর্থিক প্রতিষ্ঠানগুলো সব চেয়ে বেশি ঋণ বিতরণ লক্ষ্যমাত্রা দিয়েছে ব্যবসা উপখাতে। মোট লক্ষ্যমাত্রার ৫৪ দশমিক ৬৭ শতাংশ বা ৬২ হাজার ৫৬ কোটি টাকা ব্যবসায় বিতরণ করা হবে। দ্বিতীয় সর্বোচ্চ ৩৭ হাজার ৫৪৩ কোটি টাকা বিরণ করা হবে শিল্প খাতে যা মোট লক্ষ্যমাত্রার ৩৩ দশমিক শুন্য ৮ শতাংশ। আর সেবা খাতে দেয়া হবে ১৩ হাজার ৯০৪ কোটি টাকা যা লক্ষ্যমাত্রার ১২ দশমিক ২৫ শতাংশ। বাংলাদেশ ব্যাংকের প্রতিবেদনে দেখা গেছে চলতি অর্থবছরের প্রথম নয় মাসে নারী উদ্যোক্তা ৩২ হাজার ৮৪১টি প্রতিষ্ঠান এসএমই ঋণ পেয়েছে। আগের বছরের একই সময়ে ঋণপ্রাপ্ত প্রতিষ্ঠানের সংখ্যা ছিল এক লাখ ৭৯ হাজার ১৭টি প্রতিষ্ঠান। সে হিসাবে এক লাখ ৪৬ হাজার ১৭৬টি প্রতিষ্ঠান এ বছর এসএমই ঋণ পায়নি। তবে আলোচ্য সময়ে নতুন উদ্যোক্তা প্রতিষ্ঠানের সংখ্যা বেড়েছে। গত অর্থবছরের প্রথম নয় মাসে যেখানে ৯০ হাজার ২৮৩টি নতুন প্রতিষ্ঠান ঋণ পেয়েছিল সেখানে এ বছরে এক লাখ সাত হাজার ৩৪৯টি প্রতিষ্ঠান ঋণ পেয়েছে। নতুন উদ্যোক্তারা এ বছর ১৭ হাজার ৪১০ কোটি টাকার ঋণ পেয়েছেন। আগের বছর এ পরিমাণ ছিল ১৪ হাজার ৮৬৪ কোটি টাকা। নতুন নারী উদ্যোক্তা প্রতিষ্ঠানের সংখ্যাও বেড়েছে। গত বছর নারী উদ্যোক্তা প্রতিষ্ঠানের সংখ্যা ছিল ছয় হাজার ১০৯টি এবছর একই সময়ে তা হয়েছে ১০ হাজার ১৫৩টি।
Serial,Title,Date,Author,News
4694,ডিএসইতে দর সংশোধনের সঙ্গে কমেছে লেনদেনও,2016-11-10,ইত্তেফাক রিপোর্ট,পুঁজিবাজারে গতকাল বুধবার কিছুটা দর সংশোধন হয়েছে। সঙ্গে কমেছে লেনদেনের পরিমাণ। বাজার সংশ্লিষ্টরা বলছেন বাজারের বর্তমান প্রবণতা ইতিবাচক। কারণ বর্তমানে বাজারে সূচকের ওঠানামা হচ্ছে নিয়মিত। কখনও বাড়ছে কখনও কমছে। এ ধরনের প্রবণতা বাজারের জন্য ইতিবাচক। এক টানা সূচক বাড়া বা কমা বাজারের জন্য ইতিবাচক নয়। তাছাড়া বাজারে লেনদেনও ভালো হচ্ছে। যদিও গতকাল বাজারে লেনদেন কিছুটা কমেছে।  তথ্যে দেখা গেছে গতকাল ডিএসইতে ৫৯ শতাংশ কোম্পানির দর পতন হয়েছে। এদিন বুধবার ডিএসইর প্রধান সূচক ডিএসইএক্স ১৯ পয়েন্ট কমে ৪ হাজার ৬৭১ পয়েন্টে দাঁড়িয়েছে। এর আগে মঙ্গলবার ১ পয়েন্ট বেড়েছিল। গতকাল ডিএসইতে ৫৫৪ কোটি ৯৬ লাখ টাকার শেয়ার ও ইউনিট লেনদেন হয়েছে। যার পরিমাণ আগেরদিন ছিল ৬৪৩ কোটি ৭০ লাখ টাকা। টাকার অঙ্কে ডিএসইতে সবচেয়ে বেশি লেনদেন হয়েছে স্কয়ার ফার্মাসিটিক্যালসের শেয়ার। কোম্পানিটির ২৪ কোটি ৬৭ লাখ টাকার শেয়ার লেনদেন হয়েছে। লেনদেনে দ্বিতীয় স্থানে ছিল ওরিয়ন ইনফিউশন। এ কোম্পানিতে লেনদেন হয়েছে ২৩ কোটি ৩৮ লাখ টাকা। আর তৃতীয় স্থানে থাকা কনফিডেন্স সিমেন্টে লেনদেন হয়েছে ১৮ কোটি ৮২ লাখ টাকার শেয়ার। এদিন সিএসইতে ৪১ কোটি ১৫ লাখ টাকার শেয়ার ও ইউনিট লেনদেন হয়েছে। যার পরিমাণ আগের দিন ছিল ৩৭ কোটি ২০ লাখ টাকা।
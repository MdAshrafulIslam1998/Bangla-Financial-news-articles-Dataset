Serial,Title,Date,Author,News
4533,ডিএসইর সূচক পাঁচ হাজারের কাছাকাছি,2016-12-27,ইত্তেফাক রিপোর্ট,গত কয়েকদিন ধরে পুঁজিবাজারে অব্যাহতভাবে বাড়ছে সার্বিক মূল্য সূচক। এতে ঢাকা স্টক এক্সচেঞ্জের ডিএসই সার্বিক মূল্য সূচক পাঁচ হাজার পয়েন্টের কাছাকাছি চলে এসেছে। গতকাল ডিএসইর সার্বিক মূল্য সূচক চার হাজার ৯৯৩ পয়েন্টে উঠে এসেছে। লেনদেনও হয়েছে হাজার কোটি টাকার বেশি। বর্তমানে বাজারের এ সূচক গত দুই বছরের মধ্যে সর্বোচ্চ।    বাজার সংশ্লিষ্টরা বলছেন বাজার সম্পর্কে বিনিয়োগকারীদের মধ্যে আস্থা ফিরতে শুরু করেছে। তাই বাড়তে শুরু করেছে সূচক বাড়ছে বিনিয়োগ। ধীরে ধীরে বাজারে নতুন তহবিলও আসছে বলে জানান সংশ্লিষ্টরা। তবে এ অবস্থায় মার্চেন্ট ব্যাংকগুলোর আটকে থাকা ঋণাত্মক মার্জিন ঋণের অর্থ বাজারে সচল করা সম্ভব হলে তারল্য প্রবাহ আরো বেশি হতে পারত। এজন্য ব্রোকারেজ হাউজ ও মার্চেন্ট ব্যাংকগুলো সরকারের কাছে ছয় হাজার কোটি টাকার তহবিলও চেয়েছে। তবে সরকারের পক্ষ থেকে এ ব্যাপারে সায় দেওয়া হয়নি। এরপরও বাজারে আস্থা ফিরে আসায় আশা দেখছেন বাজার সংশ্লিষ্টরা। তারা বলছেন বাজার ইতিবাচক হলে নতুন বিনিয়োগকারীও বাজারে আসবেন। তাছাড়া নতুন তহবিল আরো আসতে থাকবে। যা বাজার স্থিতিশীলতায় ভূমিকা রাখবে।    ডিএসইর তথ্যে দেখা গেছে গতকাল ডিএসইর সূচক ৩৬ পয়েন্ট বেড়েছে। আর লেনদেন হয়েছে এক হাজার ৮১ কোটি ৮০ লাখ টাকা। যা আগের কার্যদিবসের তুলনায় ১৮১ কোটি ৭৪ লাখ টাকা বেশি। এদিন ডিএসইতে লেনদেন হওয়া ৬২ দশমিক ৭৬ শতাংশ কোম্পানির শেয়ার ও ইউনিটের দাম বেড়েছে। লেনদেন হওয়া ৩২৫টি কোম্পানির মধ্যে দর বেড়েছে ২০৪টির। ৯৮টি বা ৩০ দশমিক ১৫ শতাংশ কোম্পানির দাম কমেছে এবং ২৩টি বা সাত দশমিক শূন্য সাত শতাংশ কোম্পানির দাম অপরিবর্তিত রয়েছে। গতকাল ডিএসইতে তালিকাভুক্ত জেড ক্যাটাগরির ৪৫টি প্রতিষ্ঠানের শেয়ার লেনদেন হয়েছে। এর মধ্যে ৪০টিরই দাম আগের কার্যদিবসের তুলনায় বেড়েছে।    টাকার অঙ্কে ডিএসইতে সবচেয়ে বেশি লেনদেন হয়েছে বাংলাদেশ বিল্ডিং সিস্টেমসের শেয়ার। এদিন কোম্পানির ৪১ কোটি ৮৬ লাখ টাকার শেয়ার লেনদেন হয়েছে। লেনদেনে দ্বিতীয় স্থানে থাকা অলম্পিক এক্সেসরিজের ৩৩ কোটি ৭৮ লাখ টাকার শেয়ার লেনদেন হয়েছে। আর এপোলো ইস্পাতের শেয়ারে লেনদেন হয়েছে ৩৩ কোটি ৩৪ লাখ টাকা। গতকাল সবচেয়ে বেশি শেয়ার লেনদেন হয়েছে প্রকৌশল খাতে। মোট লেনদেনের ২৪ দশমিক ১৫ শতাংশই লেনদেন এ খাতে। দ্বিতীয় স্থানে থাকা ওষুধ ও রসায়ন খাতে লেনদেন হয়েছে ১৩ দশমিক ১৬ শতাংশ। ১২ দশমিক ৪৮ শতাংশ লেনদেন হয়েছে তৃতীয় স্থানে থাকা বস্ত্র খাতের কোম্পানিগুলোতে।    গতকাল সোমবার চট্টগ্রাম স্টক এক্সচেঞ্জের সিএসই সিএসসিএক্স সূচক ৭২ দশমিক ৬১ পয়েন্ট বেড়ে দাঁড়িয়েছে ৯ হাজার ৩২৩ পয়েন্টে। এদিন সিএসইতে ৬৮ কোটি ৩০ লাখ টাকার শেয়ার ও ইউনিট লেনদেন হয়েছে। এদিন সিএসইতে লেনদেন হওয়া ২৫৪টি ইস্যুর মধ্যে দর বেড়েছে ১৭৬টির কমেছে ৬৫টির এবং অপরিবর্তিত রয়েছে ১৩ টির।